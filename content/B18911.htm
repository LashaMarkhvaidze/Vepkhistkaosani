<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18911" id="chapter-18911"><h1>პოვნა ავთანდილისაგან დაბნედილის ტარიელისა  </h1><p></p><p>866  </p><p>მივიდოდა, მიუბნობდა ყმა მტირალი, ფერ-შეცვლილი,  </p><p>ქედსა რასმე გარდაადგა, ველი აჩნდა მზიან-ჩრდილი;  </p><p>ნახა, შავი შამბთა პირსა დგა სადავე-უკუყრილი;  </p><p>თქვა: „უცილოდ იგიაო, არად უნდა ამას ცილი“.  </p><p>867  </p><p>რა შეხედნა, ყმასა გულმან გაუფეთქნა, გაუნათდა,  </p><p>აქა ლხინი დაღრეჯილსა უათასდა, არ უათდა;  </p><p>ვარდმან ფერი განანათლა, ბროლი ბროლდა, სათი სათდა,  </p><p>ვით გრიგალმან ჩაირბინა, არ მოსცალდა ჭვრეტად მათდა.  </p><p>868  </p><p>რა ტარიელ დაინახა, განაღამცა დაეღრიჯა:  </p><p>ახლოს მყოფი სიკვდილისა ჯდა და პირი დაებღნიჯა,  </p><p>საყელონი გარდეხივნეს, თავი სრულად გაეგლიჯა,  </p><p>მას აღარა შეესმოდა, სოფლით გაღმა გაებიჯა.  </p><p>869  </p><p>ერთ-კერძ უც ლომი მოკლული და ხრმალი სისხლ-მოცხებული,  </p><p>კვლა სხვაგან - ვეფხი უსულო, მკვდარი, ქვე-დანარცხებული;  </p><p>მას წყაროსაებრ თვალთაგან ცრემლი სდის გაფიცხებული.  </p><p>მუნ ეგრე გულსა უნთებდა ცეცხლი მცხინვარე, ცხებული.  </p><p>870  </p><p>თვალთა ახმადცა ზარ-ედვა, სრულად მიჰხდოდა ცნობასა,  </p><p>მიახლებოდა სიკვდილსა, მოჰშორვებოდა თმობასა.  </p><p>ყმა სახელ-დებით უყივის, ჰლამის სიტყვითა კრთობასა,  </p><p>ვეღარ ასმინა, გარდიჭრა, ძმა გამოაჩენს ძმობასა!  </p><p>871  </p><p>ხელითა ცრემლსა უწურავს, თვალთა ავლებდა სახელსა,  </p><p>ახლოს უზის და უზახის მართ სახელ-დებით სახელსა;  </p><p>ეტყვის: „ვერ მიცნობ ავთანდილს, შენთვის გაჭრილსა და ხელსა?“  </p><p>მას არა დია შეესმის რეტსა, თვალ-დაუფახელსა.  </p><p>872  </p><p>ესე ყველაი ასრეა, რაცა აწ ჩემგან თხრობილა.  </p><p>ცრემლნი მოსწურნა თვალთაგან, ცოტად-რე მოაცნობილა.  </p><p>მაშინღა იცნა, აკოცა, მოეჭდო, მოეძმობილა.  </p><p>ვიმოწმებ ღმერთსა ცხოველსა, მათებრივ არვინ შობილა!  </p><p>873  </p><p>უთხრა: „ძმაო, არ გიტყუვე, გიყავ, რაცა შემოგფიცე,  </p><p>გნახე სულთა გაუყრელმან, ფიცი ასრე დავამტკიცე;  </p><p>აწ დამეხსენ, სიკვდილამდის ვიტირო და თავსა ვიცე.  </p><p>მაგრა გვედრებ დამარხვასა, მხეცთა საჭმლად არ მივიცე“.  </p><p>874  </p><p>ყმამან უთხრა: „რაშიგან ხარ, შენ საქმესა რად იქმ ავსა?  </p><p>ვინ მიჯნური არ ყოფილა, ვის სახმილი არა სწვავსა?  </p><p>ვის უქმნია შენი მსგავსი სხვასა კაცთა ნათესავსა?  </p><p>რად სატანას წაუღიხარ, რად მოიკლავ ნებით თავსა?  </p><p>875  </p><p>„თუ ბრძენი ხარ, ყოვლნი ბრძენნი აპირებენ ამა პირსა:  </p><p>ხამს მამაცი მამაცური, სჯობს, რაზომცა ნელად ტირსა.  </p><p>ჭირსა შიგან გამაგრება ასრე უნდა, ვით ქვიტკირსა.  </p><p>თავისისა ცნობისაგან ჩავარდების კაცი ჭირსა.  </p><p>876  </p><p>ბრძენი ხარ და გამორჩევა არა იცი ბრძენთა თქმულებ,  </p><p>მინდორს სტირ და მხეცთა ახლავ, რას წადილსა აისრულებ?  </p><p>ვისთვის ჰკვდები, ვერ მიჰხვდები, თუ სოფელსა მოიძულებ,  </p><p>თავსა მრთელსა რად შეიკრავ, წყლულსა ახლად რად იწყლულებ?  </p><p>877  </p><p>ვინ არ ყოფილა მიჯნური, ვის არ სახმილნი სდებიან?  </p><p>ვის არ უნახავს პატიჟნი, ვისთვის ვინ არა ბნდებიან?  </p><p>მითხარ, უსახო რა ქმნილა, სულნი რად ამოგხდებიან?  </p><p>არ იცი, ვარდნი უეკლოდ არავის მოუკრებიან!  </p><p>878  </p><p>„ვარდსა ჰკითხეს: &#171;ეგზომ ტურფა რამან შეგქმნა ტანად, პირად?  </p><p>მიკვირს, რად ხარ ეკლიანი? პოვნა შენი რად არს ჭირად?&#187;  </p><p>მან თქვა: &#171;ტკბილსა მწარე ჰპოვებს, სჯობს, იქმნების რაცა ძვირად;  </p><p>ოდეს ტურფა გაიეფდეს, არღარა ღირს არცა ჩირად&#187;.  </p><p>879  </p><p>„რათგან ვარდი ამას იტყვის უსულო და უასაკო,  </p><p>მაშა ლხინსა ვინ მოიმკის პირველ ჭირთა უმუშაკო?  </p><p>უბოროტო ვის ასმია რაცა საქმე საეშმაკო,  </p><p>რად ემდურვი საწუთროსა? რა უქმნია უარაკო?!  </p><p>880  </p><p>„ისმინე ჩემი თხრობილი, შეჯე, წავიდეთ ნებასა,  </p><p>ნუ მიჰყოლიხარ თავისა თათბირსა, გაგონებასა,  </p><p>რაცა არ გწადდეს, იგი ქმენ, ნუ სდევ წადილთა ნებასა,  </p><p>ასრე არ სჯობდეს, არ გეტყვი, ნუ მეჭვ რასაცა თნებასა“.  </p><p>881  </p><p>მან უთხრა: „ძმაო, რა გითხრა, ძრვაცა არ ძალ-მიც ენისა,  </p><p>ძალი არა მაქვს ხელ-ქმნილსა შენთა სიტყვათა სმენისა;  </p><p>რა ადვილად გიჩნს მოთმენა ჩემთა სასჯელთა თმენისა!  </p><p>აწ მივსწურვივარ სიკვდილსა, დრო მომეახლა ლხენისა.  </p><p>882  </p><p>„ამას მოკვდავი ვილოცავ, აროდეს ვითხოვ, არ, ენით:  </p><p>აქა გაყრილნი მიჯნურნი მუნამცა შევიყარენით,  </p><p>მუნ ერთმანერთი კვლა ვნახნეთ, კვლა რამე გავიხარენით,  </p><p>მო, მოყვარეთა დამმარხეთ, მიწანი მომაყარენით!  </p><p>883  </p><p>„საყვარელმან საყვარელი ვით არ ნახოს, ვით გაწიროს!  </p><p>მისკენ მივალ მხიარული, მერმე მანცა ჩემ კერძ იროს,  </p><p>მივეგებვი, მომეგებოს, ატირდეს და ამატიროს.  </p><p>ჰკითხე ასთა, ქმენ გულისა, რა გინდ რა ვინ გივაზიროს!  </p><p>884  </p><p>„მართ გარდაწყვედით იცოდი, გეტყვი მართალსა პირასა:  </p><p>სიკვდილი მახლავს, დამეხსენ, ხანსაღა დავჰყოფ მცირასა;  </p><p>არ ცოცხალ ვიყო, რას მაქმნევ? რა დავრჩე, ხელსა მხდი რასა?  </p><p>დამშლიან ჩემნი კავშირნი, შევჰრთვივარ სულთა სირასა.  </p><p>885  </p><p>„რა სთქვი, რას იტყვი, არ მესმის, არცა მცალს სმენად მაგისად,  </p><p>სიკვდილი მახლავს ხელ-ქმნილსა, სიცოცხლე არის წამისად;  </p><p>აწ გამიარმდა სიცოცხლე მეტად ყოვლისა ჟამისად,  </p><p>მუნ მეცა მივალ, ცრემლისა მიწად სად გამდის ლამი, სად.  </p><p>886  </p><p>„ბრძენი! ვინ ბრძენი, რა ბრძენი! ხელი ვითა იქმს ბრძნობასა!  </p><p>ეგ საუბარი მაშინ ხამს, თუცაღა ვიყო ცნობასა;  </p><p>ვარდი ვერ არის უმზეოდ; იყოს, დაიწყებს ჭნობასა;  </p><p>მაწყენ, არა მცალს, დამეხსენ, არცაღა ვახლავ თმობასა“.  </p><p>887  </p><p>კვლა </p><p>ეუბნების ავთანდილ სიტყვითა მრავალ-ფერითა,  </p><p>ეტყვის, თუ: „მოჰკვდე, რას არგებ ქცევითა მაგ ოხერითა?  </p><p>ნუ იქმ, არა სჯობს საქმითა, ნუ ხარ თავისა მტერითა!“  </p><p>ვერ წაიყვანა, ვერა ქმნა სიტყვითა, ვერა, ვერითა.  </p><p>888  </p><p>მერმე უთხრა: „აჰა, რათგან არ მომისმენ არას, არა,  </p><p>აღარ გაწყენს ენა ჩემი, აქამდისცა ცუდად მცთარა;  </p><p>თუ სიკვდილი გიჯობს, მოკვე, ვარდი დაჭნეს, და-ცა-მჭნარა!  </p><p>ერთსა რასმე გეაჯები, მიყავ!“ - ცრემლი ამდუღარა.  </p><p>889  </p><p>„სადა ინდონი ბროლ-ვარდსა სარვენ გიშრისა სარითა,  </p><p>მას მოვეშორვე, წამოვე სიჩქარით, არ სიწყნარითა;  </p><p>ვერ დამიჭირა მეფემან მშობლურად საუბარითა,  </p><p>შენ არ შემიყრი, გამიყრი, აწ ჩემი ლხინი ვთქვა რითა?  </p><p>890  </p><p>„ნუ გამგზავნი გულ-მოკლულსა, ერთი მიყავ საწადელი,  </p><p>ერთხელ შეჯე, ცხენოსანი გნახო ჩემი სულთა მხდელი,  </p><p>ნუთუ მაშინ მოვიქარვო სევდა ესე აწინდელი;  </p><p>მე წავალ და შენ დაგაგდებ, იქმნას შენი საქადელი!“  </p><p>891  </p><p>ეხვეწებოდა: „შეჯეო“, აჯას ხვეწნითა არვებდა,  </p><p>იცოდა, რომე შეჯდომა კაეშანს მოაქარვებდა,  </p><p>ლერწმისა სარსა დასდრეკდა, გიშერსა დააკარვებდა;  </p><p>დაიმორჩილა, ეამა, არ ივაგლახა, არ ვებდა.  </p><p>892  </p><p>ცხადად უთხრა: „შევჯდებიო, მომიყვანე ცხენი წინა“.  </p><p>მან მოჰგვარა, წყნარად შესვა, არ სიჩქარით ააქშინა;  </p><p>მინდორთაკე წაიყვანა, ტანი მჭევრი აძრვევინა,  </p><p>ხანი წარვლეს, სიარულმან მოჯობება დააჩინა.  </p><p>893  </p><p>შეაქცევს და ეუბნების საუბართა შვენიერთა,  </p><p>მისთვის სძრვიდა სასაუბროდ მათ ბაგეთა ძოწის-ფერთა,  </p><p>მისი სმენა გააყრმობდა მსმენელისა ყურთა ბერთა;  </p><p>მოიშორვა კაეშანი, დათმობავე შეაერთა.  </p><p>894  </p><p>რა შეატყო მოჯობება მან, სევდისა მუფარახმან,  </p><p>განანათლა პირი-ვარდი სიხარულმან დაუსახმან,  </p><p>ცნობიერთა დასტაქარმან, უცნობოთა ოხრვა-ახმან;  </p><p>ცნობიერი სიტყვა უთხრა უცნობოსა რასმე მზრახმან.  </p><p>895  </p><p>შე- რასმე -ჰყვეს საუბარსა, სიტყვა ჰკადრა არ-მალული:  </p><p>„ერთსა რასმე მოგახსენებ, გამიცხადე დაფარული:  </p><p>ეგე სამხრე მისეული, შენ გაჩნია ვისგან წყლული,  </p><p>რაგვარ გიყვარს, რაგვარ გიღირს? თქვი, დავიღო მერმე სული“.  </p><p>896  </p><p>მან უთხრა: „სახე რა გითხრა მის უსახოსა სახისა!  </p><p>ესეა ჩემი სიცოცხლე, ჩემი მომცემი ახისა,  </p><p>მჯობი ყოვლისა სოფლისა, წყლისა, მიწისა და ხისა;  </p><p>არ-სასმენლისა მოსმენა არს უმჟავესი წმახისა“.  </p><p>897  </p><p>ავთანდილ უთხრა: „ვლამოდი მართ მაგისისა თქმევასა;  </p><p>აწ რათგან გითქვამს, პასუხსა გკადრებ და ნუ მეჭვ თნევასა:  </p><p>სჯობს ასმათისა არ-ლევა მაგა სამხრისა ლევასა,  </p><p>ამად არ გიქებ საქმისა უარესისა რჩევასა.  </p><p>898  </p><p>„სამხრე გაბია ოქროსა, ოქრომჭედლისა დნობილი,  </p><p>უასაკო და უსულო, არ სიტყვიერი, ცნობილი;  </p><p>აღარად გინდა ასმათი, - ნახე მართალი ბრჭობილი! -  </p><p>პირველ, გლახ, მისი ნაჭვრეტი, თვით მერმე შენი დობილი.  </p><p>899  </p><p>„თქვენს შუა მქმნელი საქმისა, შენგან ნახმობი დობისა,  </p><p>თქვენი შემყრელი მსახური, შენგან ღირს-ქმნილი ხმობისა,  </p><p>მისი გამზრდელი, გაზრდილი, მისთვის მიხდილი ცნობისა,  </p><p>გლახ, დაგიგდია, არ ჰნახავ, შაბაშ მართლისა ბრჭობისა!“  </p><p>900  </p><p>მან უბრძანა: „რაცა გითქვამს, უმართლე ხარ მეტის-მეტად:  </p><p>საბრალოა ასმათ მისად მგონებლად და ჩემად მჭვრეტად;  </p><p>მე სიცოცხლე არ მეგონა, შენ მომესწარ ცეცხლთა შრეტად,  </p><p>რათგან დავრჩი, გვალე, ვნახოთ, თუცავე ვარ ჯერთცა რეტად“.  </p><p>901  </p><p>დაჰმორჩილდა. გაემართნეს ავთანდილ და ამირბარი;  </p><p>ვერ მიგია ქება მათი, ვერა ქება საქებარი:  </p><p>კბილნი - ვითა მარგალიტნი, ბაგე - ვარდი ნაპობარი.  </p><p>გველსა ხვრელით ამოიყვანს ენა ტკბილად მოუბარი.  </p><p>902  </p><p>ამას ეტყვის: „შენთვის დავსდებ გონებასა, სულსა, გულსა,  </p><p>მაგრა შენცა ნუ აგრე ხარ, ნუ იწყლულებ ახლად წყლულსა;  </p><p>არას გარგებს სწავლულება, თუ არა იქმ ბრძენთა თქმულსა:  </p><p>არ იხმარებ, რას ხელსა ჰხდი საუნჯესა დაფარულსა?  </p><p>903  </p><p>„არას გარგებს შეჭირვება, რომ სჭმუნვიდე, რა გერგების!  </p><p>არ თუ იცი, უგანგებოდ არა კაცი არ მოკვდების?  </p><p>მზისა შუქთა მომლოდინე ვარდი სამ დღე არ დაჭნების.  </p><p>ბედი, ცდა და... გამარჯვება, ღმერთსა უნდეს, მო-ცა-გვხვდების“.  </p><p>904  </p><p>მოახსენა: „ეგე სწავლა ჩემთვის ყოვლად სოფლად ღირდეს, -  </p><p>გონიერსა მწვრთელი უყვარს, უგუნურსა გულსა ჰგმირდეს, -  </p><p>მაგრა რა ვქმნა, რაგვარ გავძლო, მეტის-მეტი რა მიმჭირდეს!  </p><p>შენცა გჭირან ჭირნი ჩემნი, არ მამართლო, არ მიკვირდეს?!  </p><p>905  </p><p>„ცვილსა ცეცხლის სიმხურვალე უგავს, ამად აენთების,  </p><p>მაგრა წყალსა არსით ახლავს, თუ ჩავარდეს, და-ცა-შრტების;  </p><p>რაცა ვისცა საქმე თვით სჭირს, სხვათათვისცა ევარგების,  </p><p>თავიდაღმა რად არ იცი, ჩემი გული რაგვარ დნების!“  </p></a></body></html>