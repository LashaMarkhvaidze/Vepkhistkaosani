<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18907" id="chapter-18907"><h1>ანდერძი ავთანდილისა როსტევან მეფის წინაშე  </h1><p></p><p>788  </p><p>დაჯდა წერად ანდერძისად, საბრალოსა საუბრისად:  </p><p>„ჰე, მეფეო, გავიპარე ძებნად ჩემგან საძებრისად!  </p><p>ვერ დავდგები შეუყრელად ჩემთა ცეცხლთა მომდებრისად;  </p><p>შემინდევ და წამატანე მოწყალება ღმრთეებრისად.  </p><p>789  </p><p>„ვიცი, ბოლოდ არ დამიგმობ ამა ჩემსა განზრახულსა.  </p><p>კაცი ბრძენი ვერ გასწირავს მოყვარესა მოყვარულსა;  </p><p>მე სიტყვასა ერთსა გკადრებ, პლატონისგან სწავლა-თქმულსა:  </p><p>&#171;სიცრუე და ორპირობა ავნებს ხორცსა, მერმე სულსა&#187;.  </p><p>790  </p><p>„რათგან თავია სიცრუე ყოვლისა უბედობისა,  </p><p>მე რად გავწირო მოყვარე, ძმა უმტკიცესი ძმობისა?!  </p><p>არა ვიქმ, ცოდნა რას მარგებს ფილოსოფოსთა ბრძნობისა!  </p><p>მით ვისწავლებით, მოგვეცეს შერთვა ზესთ მწყობრთა წყობისა.  </p><p>791  </p><p>„წაგიკითხავს, სიყვარულსა მოციქულნი რაგვარ წერენ?  </p><p>ვით იტყვიან, ვით აქებენ? ცან, ცნობანი მიაფერენ.  </p><p>&#171;სიყვარული აღგვამაღლებს&#187;, ვით ეჟვანნი, ამას ჟღერენ,  </p><p>შენ არ სჯერხარ, უსწავლელნი კაცნი ვითმცა შევაჯერენ!  </p><p>792  </p><p>„ვინ დამბადა, შეძლებაცა მანვე მომცა ძლევად მტერთად,  </p><p>ვინ არს ძალი უხილავი შემწედ ყოვლთა მიწიერთად,  </p><p>ვინ საზღვარსა დაუსაზღვრებს, ზის უკვდავი ღმერთი ღმერთად,  </p><p>იგი გაჰხდის წამის-ყოფით ერთსა ასად, ასსა ერთად.  </p><p>793  </p><p>„რაცა ღმერთსა არა სწადდეს, არა საქმე არ იქმნების.  </p><p>მზისა შუქთა ვერ-მჭვრეტელი ია ხმების, ვარდი ჭნების,  </p><p>თვალთა ტურფა საჭვრეტელი უცხოდ რადმე ეშვენების;  </p><p>მე ვით გავძლო უმისობა, ან სიცოცხლე ვით მეთნების!  </p><p>794  </p><p>„რაზომცა სწყრები, შემინდევ შეცვლა თქვენისა მცნებისა.  </p><p>ძალი არ მქონდა ტყვე-ქმნილსა მე მაგისისა თნებისა;  </p><p>აწ წასლვა იყო წამალი ჩემთა სახმილთა გზნებისა,  </p><p>სადა გინდ ვიყო, რა მგამა, ყოფამცა მქონდა ნებისა!  </p><p>795  </p><p>„არას გარგებს სიმძიმილი, უსარგებლო ცრემლთა დენა;  </p><p>არ გარდავა გარდუვალად მომავალი საქმე ზენა;  </p><p>წესი არის მამაცისა მოჭირვება, ჭირთა თმენა,  </p><p>არვის ძალ-უც ხორციელსა განგებისა გარდავლენა.  </p><p>796  </p><p>„რაცა ღმერთსა გაუგია თავსა ჩემსა გარდასავლად,  </p><p>გარდამხდეს და შემოვიქცე, აღარ დამრჩეს გული ავლად;  </p><p>თქვენვე გნახნე მხიარულნი დიდებით და დავლა-მრავლად;  </p><p>მას რა ვარგო, ესე ჩემთვის დიდებად და კმარის დავლად.  </p><p>797  </p><p>„მეფეო, ესე თათბირი, მომკალ, ვინ დამიწუნოსა!  </p><p>მეფეო, ნუთუ წასლვამან თქვენ ჩემმან დაგაჭმუნოსა?!  </p><p>ვერ ვეცრუები, ვერ ვუზამ საქმესა საძაბუნოსა,  </p><p>პირის-პირ მარცხვენს, ორნივე მივალთ მას საუკუნოსა.  </p><p>798  </p><p>„არ-დავიწყება მოყვრისა აროდეს გვიზამს ზიანსა;  </p><p>ვჰგმობ კაცსა აუგიანსა, ცრუსა და ღალატიანსა!  </p><p>ვერ ვეცრუები, ვერ ვუზამ მას ხელმწიფესა მზიანსა.  </p><p>რა უარეა მამაცსა სულ-დიდსა, წასლვა-გვიანსა?!  </p><p>799  </p><p>„რა უარეა მამაცსა, ომშიგან პირის მხმეჭელსა,  </p><p>შედრეკილ-შეშინებულსა და სიკვდილისა მეჭველსა!  </p><p>კაცი ჯაბანი რითა სჯობს დიაცსა ქსლისა მბეჭველსა?  </p><p>სჯობს სახელისა მოხვეჭა ყოველსა მოსახვეჭელსა!  </p><p>800  </p><p>„ვერ დაიჭირავს სიკვდილსა გზა ვიწრო, ვერცა კლდოვანი;  </p><p>მისგან გასწორდეს ყოველი, სუსტი და ძალ-გულოვანი;  </p><p>ბოლოდ შეყარნეს მიწამან ერთგან მოყმე და მხცოვანი.  </p><p>სჯობს სიცოცხლესა ნაზრახსა სიკვდილი სახელოვანი!  </p><p>801  </p><p>„მერმე ვიშიშვი, მეფეო, თქვენად კადრებად ამისად:  </p><p>ცთების და ცთების, სიკვდილსა ვინ არ მოელის წამისად;  </p><p>მოვა შემყრელი ყოველთა ერთგან დღისა და ღამისად,  </p><p>თუ ვერა გნახე ცოცხალმან, ყოფამცა მქონდა ჟამისად.  </p><p>802  </p><p>„თუ საწუთრომან დამამხოს, ყოველთა დამამხობელმან,  </p><p>ღარიბი მოვკვდე ღარიბად, ვერ დამიტიროს მშობელმან,  </p><p>ვეღარ შემსუდრონ დაზრდილთა და ვერცა მისანდობელმან, -  </p><p>მუნ შემიწყალოს თქვენმანვე გულმან მოწყალე-მლმობელმან.  </p><p>803  </p><p>„მაქვს საქონელი ურიცხვი, ვერვისგან ანაწონები,  </p><p>მიეც გლახაკთა საჭურჭლე, ათავისუფლე მონები,  </p><p>შენ დაამდიდრე ყოველი, ობოლი, არას მქონები:  </p><p>მიღვწიან, მომიგონებენ, დამლოცვენ, მოვეგონები.  </p><p>804  </p><p>„რაცა თქვენთვის არ ვარგ იყოს საჭურჭლესა დასადებლად,  </p><p>მიეც ზოგი ხანაგათა, ზოგი ხიდთა ასაგებლად;  </p><p>ნურა ნუ გშურს საქონელი ჩემი ჩემთვის წარსაგებლად!  </p><p>შენგან კიდე არვინ მივის ცეცხლთა ჩემთა დამავსებლად.  </p><p>805  </p><p>„ამას იქით ჩემგან ჩემი ამბავიცა არ გეცნევის,  </p><p>ამად გვედრებ სულსა ჩემსა, წიგნი გკადრებს, არ გეთნევის,  </p><p>არას მარგებს, ეშმაკისა საქმეთაგან დაეძლევის,  </p><p>შემინდევ და შემივედრე, მკვდარსა რაღა გარდმეხდევის!  </p><p>806  </p><p>„გვედრებ, მეფეო, შერმადინს, მონასა ჩემსა რჩეულსა, -  </p><p>ნაკად აქვს ჭირი სამისოდ ამ წელიწადსა წლეულსა, -  </p><p>ნუგეშინის-ეც წყალობით, ჩემგან წყალობა-ჩვეულსა,  </p><p>ნუ დაადინებ თვალთაგან ცრემლსა, სისხლითა ფრქვეულსა.  </p><p>807  </p><p>„გასრულდა ჩემი ანდერძი, ჩემგან ნაწერი ხელითა.  </p><p>აჰა, გამზრდელო, მოგშორდი, წავე გულითა ხელითა!  </p><p>ნუ სჭმუნავთ ჩემთვის მეფენი, ნუ ხართ მოსილნი ბნელითა,  </p><p>სუფევითმცა ხართ თავითა, მტერთაგან საკრძალველითა!“  </p><p>808  </p><p>მისცა ანდერძი შერმადინს, რა გაათავა წერითა,  </p><p>უთხრა: „ჰკადრეო მეფესა საქმითა მეცნიერითა,  </p><p>შენ დაგამეტებს ვერავინ მსახურებითა ვერითა“.  </p><p>მოეხვია და ატირდა ცრემლითა სისხლთა ფერითა.  </p></a></body></html>