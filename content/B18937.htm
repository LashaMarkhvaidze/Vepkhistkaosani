<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18937" id="chapter-18937"><h1>ტარიელისაგან ინდოეთს მისლვა და ხატაელთა დამორჩილება  </h1><p></p><p>1598  </p><p>ინდოეთს ზედა წაადგა, მუნ მთა და დიდი ქედია;  </p><p>აჩნდა ლაშქარი უსახო, ესაკვირველა, ჰე, დია.  </p><p>ტარიელ ბრძანა: „მოყმენო, აწ თქვენგან რა იმედია?  </p><p>ადრე მოვიცლი იმათგან, ღმერთი და ჩემი ბედია!  </p><p>1599  </p><p>„იმა ლაშქართა უნახვან კვლა ჩემნი ხრმალთა კვეთანი;  </p><p>ერთხელ შემებნეს, დავხოცენ, შევქმენ აბჯართა ფეთანი“.  </p><p>ავთანდილ ჰკადრა: „რად უნდან თქმანი სიტყვათა მძლეთანი?  </p><p>მათ ვითა მტვერთა წავიხვამთ, მიჰხვდენ ფერხითა ცვეთანი“.  </p><p>1600  </p><p>დაეკაზმნეს საომარად, გაამაყდეს, გაჩაუქდეს,  </p><p>ცხენთა შესხდეს უკეთესთა, სახედარნი ასუბუქდეს,  </p><p>ერთმანერთსა აჯობინეს, მჭვრეტელთაგან არ გაუქდეს,  </p><p>იგი ქედი ჩაიქროლეს, ბუქისაგან უფრო ბუქდეს.  </p><p>1601  </p><p>წინ მავალნი დარაჯათა მათთა ზედა გარდეკიდეს;  </p><p>ტარიასთა გააქცივნეს, მიეწივნეს, ჩამოჰყრიდეს,  </p><p>მოაგებნეს მხარ-დაკრულნი, მათ წინაშე მოასხმიდეს,  </p><p>აიზიდნეს; „ვისნი ხართო?“ - ჰკითხეს, ხანსა არ დაზმიდეს.  </p><p>1602  </p><p>მათ მოახსენეს: „ტურფაო, ჩვენ - ცუდად დაღორებულნი,  </p><p>რამაზის ხელმწიფისანი აქა დარაჯად რებულნი“.  </p><p>უბრძანა: „წადით, რეგვენნო, თქვენ ჩვენგან გაფიცხებულნი,  </p><p>აცნობეთ თქვენსა პატრონსა: &#171;მოვლენ გულითა ქებულნი&#187;.  </p><p>1603  </p><p>„უთხარით: &#171;ბრძანებს ტარიელ, მეფე ლაღი და ჯანია,  </p><p>იგი ხელმწიფე მაღალი, მებრძოლთა მემაჯანია:  </p><p>ჩემსა ამბავსა გაცნევენ თქვენნივე დარაჯანია,  </p><p>შიში ვერ გიხსნის სიკვდილსა, ცუდნიღა დაღრეჯანია!  </p><p>1604  </p><p>&#171;დია დიდთა დამაჯნება უშმაგომან ვით გააგო!  </p><p>ინდოეთსა ვით მოადეგ, შმაგთაგანცა უფრო შმაგო?  </p><p>აჰა, მოველ იგი ცეცხლი, რომე სრულად ამოგდაგო,  </p><p>ხრმალი ჩემი მოლესული შენს ტანზედა დავაბლაგო.  </p><p>1605  </p><p>&#171;აწ დაემზადე, მოპარვა მე შენი არა მწადიან;  </p><p>შემები, რამაზ დააწყევ, პირველვე გამიცხადიან;  </p><p>პირ-ბოზო, ჩემი მორევნა რა დია დაგიქადიან?!  </p><p>მე ჩაბალახად გახმარებ, რაცა გიმუზარადიან&#187;.„  </p><p>1606  </p><p>დარაჯანი წავიდეს და ერთმანერთსა მიუსწრობდეს.  </p><p>რამაზს ჰკადრეს ყველაკაი, დამალვასა ვერა სთმობდეს:  </p><p>„მოვიდაო ინდოთ მეფე, ლაშქარნიცა კარგნი ჰყმობდეს,  </p><p>ვინცა ვითა გარდეხვეწოს, იგი ერთი ორთა სჯობდეს!“  </p><p>1607  </p><p>ინდოთა დროშა ტარიელს აქვს და ალამი უბია,  </p><p>დროშა არაბთა მეფისა მასთანა შენატყუბია;  </p><p>არაბთა იცის ყველამან, მათი აბჯარი შუბია;  </p><p>ფრიდონ - მზე მოყმე, რომელმან შექმნა სისხლისა გუბია.  </p><p>1608  </p><p>ცოტაი წავლეს, გამოჩნდეს ხუთასნი ცხენოსანანი;  </p><p>შეტევებასა ჰლამოდეს ყმანი არაბთა თანანი;  </p><p>ტარიელ ეტყვის: „ნუ იქმთო“, მისცა სიტყვისა ნანანი;  </p><p>მოვიდეს, აჩნდა უაბჯროდ, არცა თუ ჰქონდეს დანანი.  </p><p>1609  </p><p>ცხენის ფერხთა მოეხვია, მუხლ-მოყრილი შეეხვეწა,  </p><p>მოახსენა: „შემიბრალე, მისსა ძალსა, ვინცა გხვეწა!  </p><p>ნუ დამარჩენ, ნუ მაცოცხლებ და წამიღონ მკვდარი მე, წა!  </p><p>გული თქვენი სასაკუთრო ბედმან ასრე დამილეწა.  </p><p>1610  </p><p>„დაიკარგენით, წახვედით თქვენ, წელნი მეათენია,  </p><p>გახდეს მფრინველნი უმეფოდ, არწივსა მოსტყდეს ფრთენია;  </p><p>ამად შევმართენ საქმენი ჩემნი საკამათენია,  </p><p>ადრე გამიტყდა სოფელი, მართ ვითა კაბათენია.  </p><p>1611  </p><p>„ვიაჯი, მომკალ მე ხოლმე, ყველაი ჩემი ბრალია;  </p><p>მერმე ხუთასი ვაზირი მყავს აქათ წაუვალია,  </p><p>თავები დასჭერ, ადინე სისხლი, მართ ვითა ღვარია,  </p><p>სპა უბრალოა, ნუ დაჰხოც, ვტირ ამად გულ-მდუღარია“.  </p><p>1612  </p><p>ყოვლთა მისცეს ზენაარი, მიუყარნეს მუხლნი წინა:  </p><p>„ნუ დაგვხოცო, მისსა ძალსა ვინცა აგრე დაგარჩინა!“  </p><p>ტარიელ დგას დაყმუნვებით, რამაზ წინა მოეფინა.  </p><p>ღმერთი ალხენს მონანულთა, არ შეუნდობს კაცი ვინა!  </p><p>1613  </p><p>კაცი ცრემლითა შეინდობს, თუ ცოდვა მის თანაც არსა.  </p><p>ვით ნინეველნი, ისხემდეს თავსა მტვერსა და ნაცარსა,  </p><p>ამით დაეხსნეს რისხვასა, ზეცით მოსრულსა ნაცარსა.  </p><p>წაღმავე წაგრეხს სოფელი კვლა მისგან უკუნაცარსა.  </p><p>1614  </p><p>ბრძენთა ვინმე მოსწავლემან საკითხავი ესე ვპოვნე:  </p><p>„ესეაო მამაცისა მეტის-მეტი სიგულოვნე:  </p><p>ოდეს მტერსა მოერიო, ნუღარ მოჰკლავ, დაიყოვნე;  </p><p>გინდეს სრული მამაცობა, ესე სიტყვა დაიხსოვნე“.  </p><p>1615  </p><p>ტარიელ მოტკბა, ღმრთისავე მსგავსად იგ წაღმართულია:  </p><p>„აღარ დაგხოცო“, უბრძანა, - ძლეული შიშმან თუ ლია, -  </p><p>წაღმავე წაგრეხს საქმესა, რაცა უკუღმა სთულია;  </p><p>„ნაქმარი მრუდი ყველაი აწ ჩემგან გამართულია“.  </p><p>1616  </p><p>თაყვანის-სცეს და დალოცეს, ყოვლთა ხმა ერთად იერეს,  </p><p>ღმერთსა შეჰვედრეს ზახილით, სვე მათი გააძლიერეს,  </p><p>თავები დახსნეს სიკვდილსა, სიცოცხლე ამით მიერეს.  </p><p>ტარიას ხრმალი ვერ გაძღეს, ჯერთ ხორცი მოიმშიერეს.  </p><p>1617  </p><p>ტარიას ნახვად მოსრული მუშთარი ახლოს მჭვრეტია;  </p><p>რისხვისა ცეცხლი ტარიელს სიტკბოთა დაუშრეტია;  </p><p>მოვიდეს, ნახეს: რამაზის ლაშქარი ძლივღა ეტია;  </p><p>ინდოეთს ზეცით სინათლე ჩადგა, მართ ვითა სვეტია.  </p><p>1618  </p><p>ერთი კაცი მახარობლად მათ ლაშქართა მიუვიდა:  </p><p>„არ დაგხოცსო, შეგიწყალნა“, - ყველაკაი დალოცვიდა;  </p><p>ბუკსა ჰკრეს და იხარებდეს, ყველა ამას მოზრახვიდა:  </p><p>„მოვიდაო იგი მოყმე, რომე ერთი ბევრსა სრვიდა“.  </p><p>1619  </p><p>მოეგებნიან ტარიელს, შორი-შორ უსალამიან;  </p><p>შიგანთა დროშა ინდოთა მათად ცნეს, იალამიან.  </p><p>ვერ გამოენდვნეს ინდონი, თქვეს, თუ: „ღალატსა ლამიან“, -  </p><p>არ მოელოდეს ტარიელს, მით ცრემლი დაილამიან.  </p><p>1620  </p><p>ტარიელ მიდგა, უყივლა: „მე მოველ მეფე თქვენიო,  </p><p>თანა მყავს ჩემი მნათობი, პირი ელვათა მფენიო,  </p><p>ჩვენ მოგვცა მაღლით მაღალმან წყალობა მისი ზენიო,  </p><p>გამოდით, თქვენი სიშორე არს ჩემგან მოუთმენიო“.  </p><p>1621  </p><p>მაშინღა იცნეს ტარიელ, მათგან </p><p>მი და მო სრბანია,  </p><p>სრულად ნათლითა აივსო ზღუდე და ბანის-ბანია;  </p><p>ხმა-მაღლად ხმობდეს, იზახდეს: „მოგვშორდეს სალმობანია,  </p><p>აქამდის რისხვა-მაღალმან აწ მოგვცნა წყალობანია“.  </p><p>1622  </p><p>კარნი გაახვნეს, გამოჩნდეს, მოიხვნეს მათ კლიტენია;  </p><p>ერთობ ფლასითა მოსილნი უმზერდეს მუნ მჭვრეტენია;  </p><p>ტირან ორნივე ქალ-ყმანი, ვარდისა ბაღსა ტენია,  </p><p>ზახილით თავსა იცემდეს, ყორნის ფრთა ბროლსა სტენია.  </p><p>1623  </p><p>ვითა გამზრდელსა ჰმართებდა, გაზრდილი აგრე ხელია;  </p><p>რომე სდის ცრემლი თვალთაგან, ცეცხლთაგან უფრო ცხელია;  </p><p>თავსა იცემდეს, იზახდეს, ტირს მეტად გულ-ფიცხელია.  </p><p>გიშრისა ტევრსა მოჰფოცხდა ბროლისა საფოცხელია.  </p><p>1624  </p><p>რა ნახნა ხასნი, ვაზირნი ფლასითა დამოსილნია,  </p><p>კვლა დაიზახნა ტარიელ უფროსნი დანაკივლნია;  </p><p>სისხლი და ცრემლი თვალთაგან სდის და მიწყობით მილნია,  </p><p>მოვიდეს, ყელსა მოეჭდვნეს, ვითა ძმანი და შვილნია.  </p><p>1625  </p><p>დიდებულნი მოეხვივნეს, მოუზრუნვეს მათ ცოლ-ქმართა;  </p><p>ქალი დაბნდა, მამისათვის ტირილიცა ვერ შემართა,  </p><p>ვარდსა რტონი ჩამოსცვივდეს, ზე ვერავინ წამომართა,  </p><p>მუნა კაცთა ვერ ჰნახვიდი გაცინებით მოღიმართა.  </p><p>1626  </p><p>დედოფალი გამოჭრილი მოვიდოდა მათად ნახვად,  </p><p>უბრძანებდა: „რად ვინ სტირთო, - ესე ჰქონდა წყრომა-ზრახვად, -  </p><p>ღმერთმან რისხვა მოაქცია წყლობისა გამოსახვად,  </p><p>გვმართებს, რომე მადლი მივსცეთ, აღარა გვცალს გლოვა-ახვად“.  </p><p>1627  </p><p>ტარიელ ზედა მოიჭდო მხურვალთა ცრემლთა მდენელმან;  </p><p>იტყვის, თუ: „ცეცხლი დამევსო ცხელი, აწ დამწვა მე ნელმან;  </p><p>დადუმდი, სული დაიღე ჩემგან ამისმან მსმენელმან,  </p><p>თქვენი სიცოცხლე მალხინა ღმერთმან, ობოლთა მლხენელმან“.  </p><p>1628  </p><p>ქალმან დედასა შესტირნა: „ჰაი მე, რა ვქმნა, დედაო!  </p><p>წითელ-ყვითლითა დაგაგდე, აწ შაოსანსა გხედაო,  </p><p>მამამან ტახტი დაცალა, აღარსადა ზის ზედაო!“  </p><p>დედამან ცრემლნი მოსწურნა: „ნუ სტირ, დადუმდი, ბედ-აო“.  </p><p>1629  </p><p>გარდაუკოცნა პირი და ბაგეთა ვარდი თხელები,  </p><p>ვარდსა დაუტყლეჟს ბაგითა, გახდა ალვისა მთხელები,  </p><p>ნესტანჯარს ეტყვის: „რადღა ვთქვათ სიტყვები ბედით ხელები?  </p><p>ჩვენ ყოვლთა გვმართებს ნეტარძი ათასი, არ ერთხელები“.  </p><p>1630  </p><p>რა გარდახდა მცირე ხანი, ჟამი იქმნა გარდასრულად,  </p><p>დიდებულნი ეთაყვანნეს, ერთობილნი ადგეს სრულად;  </p><p>იგი მზენი მიეგებნეს, მოეხვივნეს გულის-გულად,  </p><p>აკოცეს და მოიკითხეს თავის-თავის, თვითეულად.  </p><p>1631  </p><p>ავთანდილ და ფრიდონ ჰკადრეს დედოფალსა მიმტკივნება;  </p><p>ტარიელ თქვა: „დედოფალო, გჭირს ამათი არა-მცნება,  </p><p>ესენია მხსნელნი ჩვენნი, აწ არა გვცალს გრძლად უბნება,  </p><p>ამათგან გვაქვს ჩვენ ორთავე სიცოცხლისა მოპოვნება“.  </p><p>1632  </p><p>ადგეს და ქალაქს შევიდეს, თვით გარდახდეს სრასა მათსა;  </p><p>ერთსა ბრძანებს დედოფალი, მართ სიტყვასა ვითამ ათსა:  </p><p>„ღმერთმან მოსრნა მტერნი ჩვენნი, ვერ დაგვცემენ ყოლ შამათსა,  </p><p>ამად შევიქმ სიხარულსა მართ გულისა საკამათსა“.  </p><p>1633  </p><p>უბრძანა: „გლოვა გახსენით, ქოს-წინწილასა ჰკარითო,  </p><p>დიდი ზათქი და ზეიმი გავიდეს ჩვენით კარითო;  </p><p>ნახლები თქვენი ოქროსა სარტყლითა მოიკარითო,  </p><p>იცინოდით და იმღერდით, ნუ ცრემლი აწანწკარითო“.  </p></a></body></html>