<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18898" id="chapter-18898"><h1>ტარიელისა და ნესტან-დარეჯანის თათბირი და გამორჩევა  </h1><p></p><p>517  </p><p>„მეტმან სევდამან მიმწურა გულსა დაცემად დანისად.  </p><p>ასმათის მონა შემოდგა, მე ვჯე ლაღი და ჯანი სად,  </p><p>წიგნი მომართვა, ეწერა: &#171;ვინ სჩან ალვისა ტანისად,  </p><p>ადრე მოდიო, გიბრძანებს, დაუყოვნებლად ხანისად&#187;.  </p><p>518  </p><p>„შევჯე, წავე, ბაღჩას მივე. ვითა სცნობდე ლხინთა ზომით!  </p><p>ბაღჩა შევვლე, კოშკი დამხვდა, ასმათ ვნახე ძირსა დგომით;  </p><p>ვნახე, ვსჭვრეტდი ნატირებად, ცრემლი აჩნდა ღაწვთა წთომით,  </p><p>დამიმძიმდა, არა ვჰკითხე; ჩემი სჭირდა მისლვა ნდომით.  </p><p>519  </p><p>„იგი ვნახე დაღრეჯილი, ესე მეტად დამიმძიმდა.  </p><p>ვითა წინას შემომცინის, არღა ეგრე გამიღიმდა.  </p><p>ყოლა სიტყვა არ მომიგო, ოდენ ცრემლთა გარდმოსწვიმდა,  </p><p>ამით უფრო დამაწყლულა, არა წყლულთა მიაქიმდა.  </p><p>520  </p><p>„ჩემნი ერთნი გონებანი მეტად შორად გამიკიდნა,  </p><p>შინა კოშკად შემიყვანა, ფარდაგსაცა ამიზიდნა.  </p><p>შევე, ვნახე იგი მთვარე; ჭირმან ყოვლმან უკუმრიდნა,  </p><p>გულსა შუქი შემომადგა, მაგრა გული არ დამიდნა.  </p><p>521  </p><p>„იყო არ-ნათლად ნათელი, ფარდაგსა შემომდგომელი;  </p><p>ებურა მოშლით პირ-ოქრო რიდე, მე მივეც რომელი;  </p><p>მითვე მწვანითა უებრო მიწოლით ტახტსა მჯდომელი,  </p><p>ცრემლისა ღვარსა მოეცვა პირი, ელვათა მკრთომელი.  </p><p>522  </p><p>„ქვე წვა, ვით კლდისა ნაპრალსა ვეფხი პირ-გამეხებული,  </p><p>არცა მზე ჰგვანდა, არც მთვარე, ხე ალვა, ედემს ხებული;  </p><p>ასმათმან დამსვა შორს-გვარად გულსა მე ლახვარ-ხებული;  </p><p>მერმე წამოჯდა წარბ-შერჭმით, გამწყრალი, გარისხებული.  </p><p>523  </p><p>„მიბრძანა: &#171;მიკვირს, რად მოხვე მშლელი პირისა მტკიცისა,  </p><p>გამწირავი და მუხთალი, შენ, გამტეხელი ფიცისა?!  </p><p>მაგრა ნაცვალსა პატიჟსა მიგცემსო ზენა, მი, ცისა!&#187;  </p><p>ვჰკადრე: &#171;რა გკადრო პასუხი მის ჩემგან მე უიცისა?&#187;  </p><p>524  </p><p>„ვთქვი: &#171;პასუხსა ვერას გკადრებ, თუ არა ვსცნობ მე მართალსა:  </p><p>რა შეგცოდე, რა მიქმნია უცნობოსა, ფერ-ნამკრთალსა?&#187;  </p><p>კვლაცა მითხრა: &#171;რას გეუბნა მტყუანსა და შენ მუხთალსა?  </p><p>დიაცურად რად მოვღორდი? მე დავუწვავ ამით ალსა!  </p><p>525  </p><p>&#171;შენ არ იცი ხვარაზმშასი საქმროდ ჩემად მოყვანება?!  </p><p>შენ ჯდომილხარ სავაზიროდ, შენი ჰრთულა ამას ნება,  </p><p>შენ გასტეხე ფიცი ჩემი, სიმტკიცე და იგი მცნება,  </p><p>ღმერთმან ქმნას და დაგირჩინო ცუდად შენი ხელოვნება!  </p><p>526  </p><p>&#171;გახსოვს, ოდეს &#171;ჰაის&#187; ჰზმიდი, ცრემლნი შენნი ველთა ჰბანდეს,  </p><p>მკურნალნი და დასტაქარნი წამალსა-ყე მოგიტანდეს?  </p><p>მამაცისა სიცრუესა, ნეტარ, სხვანი რამცა ჰგვანდეს!  </p><p>რათგან დამთმე, მეცა დაგთმობ, ვინძი უფრო დაზიანდეს!  </p><p>527  </p><p>&#171;ამას ვბრძანებ: ვინცა გინდა ეპატრონოს ინდოეთსა,  </p><p>ეგრეც მე მაქვს პატრონობა, უგზოდ ვლიდენ, თუნდა გზეთსა!  </p><p>ეგე აგრე არ იქმნების, წა, მომცთარხარ მოსაცეთსა,  </p><p>აზრნი შენნი შენვე გგვანან, მტყუანსა და შენ აგეთსა!  </p><p>528  </p><p>„ცოცხალ ვიყო, შენ ინდოეთს, ღმერთო, ხანი ვერა დაჰყო!  </p><p>თუ ეცადო დაყოფასა, ხორცთა შენთა სული გაჰყო!  </p><p>სხვა ჩემებრი ვერა ჰპოვო, ცათამდისცა ხელი აჰყო!&#187;  </p><p>ესე სიტყვა დაასრულა, ყმა ატირდა, სულთქნა, აჰ-ყო.  </p><p>529  </p><p>თქვა: „რა მესმა ესე მისგან, მეიმედა მეტის-მეტად,  </p><p>კვლა მიეცა თვალთა ძალი მის ნათლისა ეგრე ჭვრეტად.  </p><p>აწ დავკარგე; რად არ გიკვირს, რად ცოცხალ ვარ, რად ვარ რეტად?  </p><p>ვა, სოფელო უხანოო, რად ჰზი სისხლთა ჩემთა ხვრეტად?!  </p><p>530  </p><p>„შევჰხედენ, ვნახე სასთუმალს მუსაფი გაშლით მდებარე,  </p><p>ავიღე, ავდეგ, მე ღმრთისა და მერმე მათი მქებარე,  </p><p>ვჰკადრე, თუ: &#171;მზეო, დაგიწვავ, ჩემიცა დაწვი მზე ბარე,  </p><p>რათგან არ მომკალ, პასუხი ერთიღა გკადრო მე ბარე.  </p><p>531  </p><p>&#171;რომე გკადრებ, ესე სიტყვა აწ თუ ცუდად ნალიქნია,  </p><p>ცამცა მრისხავს, მზისა შუქნი ყოლა ჩემთვის ნუ შუქნია!  </p><p>თუ მაღირსებ განკითხვასა, ავი არა არ მიქმნია&#187;.  </p><p>მან მიბრძანა: &#171;რაცა იცი, თქვიო!&#187;, თავი დამიქნია.  </p><p>532  </p><p>„კვლაცა ვჰკადრე: &#171;მე თუ, მზეო, შენთვის ფიცი გამეტეხოს,  </p><p>ღმერთმან აწვე რისხვა მისი ზეცით ჩემთვის გაამეხოს!  </p><p>ვისი გინდა უშენოსა პირი მემზოს, ტანი მეხოს?!  </p><p>მაშა მაშინ რაგვარ დავრჩე, რა ლახვარი გულსა მეხოს!  </p><p>533  </p><p>&#171;მე მეფეთა დარბაზს მიხმეს, შექმნეს დიდი ვაზირობა.  </p><p>მათ წინასვე დაეპირა იმა ყმისა შენი ქმრობა.  </p><p>დამეშალა, ვერ დავშლიდი, დამრჩებოდა უმეცრობა;  </p><p>თავსა ვუთხარ: &#171;მიემოწმე, ჟამად გიჯობს გულ-მაგრობა&#187;.  </p><p>534  </p><p>&#171;მემცა დაშლა ვითა ვჰკადრე, რათგან იგი ვერ მიმხვდარა?  </p><p>არ იცის, თუ ინდოეთი უპატრონოდ არ გამხდარა?!  </p><p>ტარიელ არს მემამულე, სხვასა ჰმართებს არად არა,  </p><p>ვის მოიყვანს, არა ვიცი, ანუ იგი ვინ მომცდარა?  </p><p>535  </p><p>&#171;ვთქვი: &#171;ამითა ვეღარას ვიქმ, ღონე სხვა რა მოვიგვარო&#187;;  </p><p>თავსა ვუთხარ: &#171;ნუ მოგიცავ, გონებაო მრავალ-გვარო!&#187;  </p><p>მედვა გული მხეცისაებრ, ათასჯერცა მინდორს ვარო,  </p><p>ვისმცა მივეც თავი შენი, შენვე რად მე არ წამგვარო?!&#187;  </p><p>536  </p><p>„სულთა ვჰყიდდი გულისათვის, კოშკი ამად გამებაზრა;  </p><p>იგი წვიმა და-რე-ნელდა, რომე პირველ ვარდი აზრა;  </p><p>ვნახე, ძოწსა მარგალიტი გარე ტურფად მოემაზრა.  </p><p>მიბრძანა, თუ: &#171;ეგე საქმე მემცა მართლად რად მეაზრა?!  </p><p>537  </p><p>&#171;არ დავიჯერებ მე შენსა ღალატსა, ორგულობასა,  </p><p>უარის ქმნასა ღმრთისასა, ამისთვის არ მადლობასა;  </p><p>იაჯდი თავსა </p><p>ჩემსა და მორჭმით ინდოეთს ფლობასა!  </p><p>მე და შენ დავსხდეთ ხელმწიფედ, სჯობს ყოვლსა სიძე-სძლობასა&#187;.  </p><p>538  </p><p>„მოლმობიერდა, მომიტკბა გამწყრალი, გარისხებული,  </p><p>ანუ მზე იყო ქვეყანად, ან მთვარე პირ-გავსებული;  </p><p>ახლოს დამისვა, მაღირსა აქამდის არ-ღირსებული;  </p><p>მეუბნებოდა, დამივსო ცეცხლი ამითა გზებული.  </p><p>539  </p><p>„მიბრძანა, თუ: &#171;გონიერი, ხამს აროდეს არ აჩქარდეს,  </p><p>რაცა სჯობდეს, მოაგვაროს, საწუთროსა დაუწყნარდეს;  </p><p>თუ სასიძო არ მოუშვა, ვა თუ მეფე გაგიმწარდეს,  </p><p>შენ და იგი წაიკიდნეთ, ინდოეთი გარდაქარდეს!.  </p><p>540  </p><p>&#171;კვლა თუ სიძე შემოუშვა, მე შემირთოს, იყოს ასდენ,  </p><p>ერთმანერთსა გავეყარნეთ, ძოწეულნი გაგვიფლასდენ,  </p><p>მათ მორჭმულთა მოივლინონ, ჩვენ პატიჟნი გაგვიასდენ,  </p><p>ესე ამბად არ ეგების, რომე სპარსნი გაგვიხასდენ&#187;.  </p><p>541  </p><p>„მე ვჰკადრე: &#171;ღმერთმან აშოროს მას ყმასა შენი ქმარობა!  </p><p>რა შემოვიდენ ინდოეთს, შევიგნა მათი გვარობა,  </p><p>ვუჩვენო ჩემი ძალ-გული და ჩემი მეომარობა:  </p><p>ასრე დავხოცნე, შეეძლოს აღარა, არ, სახმარობა!&#187;  </p><p>542  </p><p>„მიბრძანა, თუ: &#171;ხამს დიაცი დიაცურად, საქმე-დედლად,  </p><p>დიდსა სისხლსა ვერ შეგაქმნევ, ვერ ვიქმნები შუა კედლად:  </p><p>რა მოვიდეს სიძე, მოკალ, მისთა სპათა აუწყვედლად.  </p><p>ქმნა მართლისა სამართლისა ხესა შეიქმს ხმელსა ნედლად.  </p><p>543  </p><p>&#171;ასრე ქმენ, ჩემო ლომო და მჯობო ყოველთა გმირთაო,  </p><p>მიპარვით მოკალ სასიძო, ლაშქართა ნუ მოირთაო,  </p><p>მისთა სპათაცა ნუ დაჰხოც, ზროხათა, ვითა ვირთაო, -  </p><p>სისხლი კაცისა უბრალო კაცმანმცა ვით იტვირთაო?  </p><p>544  </p><p>&#171;იგი რა მოჰკლა, ეუბენ პატრონსა, ჩემსა მამასა,  </p><p>ჰკადრე, თუ: &#171;სპარსთა ვერა ვიქმ ინდოეთისა ჭამასა,  </p><p>ჩემია მკვიდრი მამული, არ მივსცემ არცა დრამასა,  </p><p>არ დამეხსნები, გაგიხდი ქალაქსა ვითა ტრამასა!&#187;  </p><p>545  </p><p>&#171;ჩემი ყოლა ნურა გინდა სიყვარული, ნუცა ნდომა,  </p><p>ამით უფრო მოგეცემის სამართლისა შენ მოხდომა;  </p><p>ქმნას მეფემან ყელ-მოტეხით შემოხვეწა, შემოკვდომა,  </p><p>ხელთა მოგცეს თავი ჩემი, შეგვფეროდეს ერთგან სხდომა&#187;.  </p><p>546  </p><p>„ესე მეტად მომეწონა თათბირი და გამორჩევა,  </p><p>ჩემთა მტერთა დავაქადე დასახოცლად ხრმლისა ქნევა;  </p><p>მერმე ავდეგ წამოსავლად, მან დამიწყო ქვევე წვევა,  </p><p>მწადდა, მაგრა ვერ შევჰმართე შემოჭდომა, შემოხვევა.  </p><p>547  </p><p>„ხანი დავყავ, გავეყარე, მაგრა გავხე ვითა ხელი.  </p><p>ასმათ წინა ჩამომიძღვა, ჩამდიოდა ცრემლი ცხელი.  </p><p>ჭირი ბევრჯერ ვაათასი, ლხინი ჩემი ვაერთხელი,  </p><p>მერმე წასლვა არა მწადდა, ამად მივალ არ-ფიცხელი“.  </p></a></body></html>