<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18883" id="chapter-18883"><h1>შეყრა ტარიელისა და ავთანდილისა  </h1><p></p><p>280  </p><p>ქალი ადგა და წავიდა მის ყმისა მოსაყვანებლად;  </p><p>„არ ეწყინაო“, უამბობს, არს მისად მაგულვანებლად,  </p><p>ხელი მოჰკიდა, მოჰყვანდა, ვით მთვარე მოსავანებლად;  </p><p>იგი რა ნახა ტარიელ, თქვა მზისა დასაგვანებლად.  </p><p>281  </p><p>გამოეგება ტარიელ, ჰმართებს ორთავე მზე დარად,  </p><p>ანუ ცით მთვარე უღრუბლო შუქთა მოჰფენდეს ქვე ბარად,  </p><p>რომე მათთანა ალვისა ხეცა ვარგიყოს ხედ არად,  </p><p>ჰგვანდეს შვიდთავე მნათობთა, სხვადმცა რისად ვთქვა მე და რად!  </p><p>282  </p><p>მათ აკოცეს ერთმანერთსა, უცხოობით არ დაჰრიდეს,  </p><p>ვარდსა ხლეჩდეს, ბაგეთაგან კბილნი თეთრნი გამოსჭვირდეს,  </p><p>ყელი ყელსა გადააჭვდეს, ერთმანერთსა აუტირდეს,  </p><p>ქარვად შექმნნეს იაგუნდნი მათნი, თუცა ლალად ღირდეს.  </p><p>283  </p><p>მობრუნდეს. ყმამან ავთანდილს ხელი შეუპყრა ხელითა,  </p><p>ერთგან დასხდეს და იტირეს დიდხან ცრემლითა ცხელითა.  </p><p>ასმათი სულსა უღებდა სიტყვითა საკვირველითა:  </p><p>„თავთა ნუ დაჰხოცთ, ნუ ბნელ-იქმთ მზესა თქვენითა ბნელითა“.  </p><p>284  </p><p>ტარიელის ვარდი იყო დათრთვილული, არ დაზრული;  </p><p>ყმასა უთხრა: „მესწრაფების, მითხარ შენი დაფარული,  </p><p>ვინ ხარ, ანუ სით მოსრულხარ, სადაური, სით მოსრული?  </p><p>მე სიკვდილსა აღარ ვახსოვ, ვარ მისგანცა განწირული“.  </p><p>285  </p><p>ავთანდილ გასცა პასუხი, სიტყვები ლამაზებია:  </p><p>„ლომო და გმირო ტარიელ, ვის თავი გინაზებია,  </p><p>მე ვარ არაბი, არაბეთს არს ჩემი დარბაზებია,  </p><p>მიჯნურობითა დამწვარვარ, ცეცხლი უშრეტი მგზებია.  </p><p>286  </p><p>„მე პატრონისა ჩემისა ასული შემყვარებია;  </p><p>თვით მეფედ მათად მას ხედვენ მონები მკლავ-მაგრებია.  </p><p>თუცა არ მიცნობ, გინახავ, თავი ვით გიაზრებია,  </p><p>გახსოვსცა, ოდეს დაჰხოცე მონები არ-საპყრებია?  </p><p>287  </p><p>„შენ მინდორს გნახეთ გაჭრილი, ჩვენ ზედა გარდგეკიდენით,  </p><p>პატრონი ჩემი გაგიწყრა, ჩვენ ხაფად წაგეკიდენით,  </p><p>გიხმეთ, არ მოხველ, ლაშქარნი უკანა გამოგკიდენით,  </p><p>შენ ველნი წითლად შეჰღებენ სრულად სისხლისა მიდენით.  </p><p>288  </p><p>„ყველაკასა მათრახითა თავი უხრმლოდ გარდაჰკვეთეთ.  </p><p>მეფე შეჯდა, დაგვეკარგე, კვალი შენი ვერ მოვკვეთეთ,  </p><p>ვითა ქაჯი დაგვემალე, მონებიცა დავაფეთეთ,  </p><p>ამან უფრო დაგვაშმაგნა, თავი სრულად გავაშეთეთ.  </p><p>289  </p><p>„ჭმუნვა შეექმნა, თქვენც იცით, ხელმწიფე ნებიერია.  </p><p>მოგნახეს, გძებნეს ყოველგან, მათ რუკა დაუწერია,  </p><p>ვერ ნახეს შენი მნახავი ვერცა ყმა, ვერცა ბერია;  </p><p>აწ გამომგზავნა, რომელსა ვერ მზე ჰგავს, ვერ ეთერია.  </p><p>290  </p><p>„მიბრძანა: &#171;მიცან ამბავი მის ყმისა წარხდომილისა,  </p><p>მაშინ ვარ მქმნელი საქმისა, მის შენგან მონდომილისა&#187;.  </p><p>სამ წლამდის მითხრა დადენა უმისოდ ცრემლთა მილისა.  </p><p>არ გიკვირს, გავძელ ვერ-ჭვრეტა მისისა მე ღიმილისა?!  </p><p>291  </p><p>„აქანამდის მნახავიცა კაცი შენი არ მენახა;  </p><p>ქურდნი ვნახენ, რომე თქვენთვის სიტყვა რამე გაემკვახა;  </p><p>მათრახითა ჩამოგეგდო ერთი, მკვდართა დაგესახა;  </p><p>მათ მასწავლეს, ძმა რომელთა სულ-მობრძავი სამე, გლახ, ა“.  </p><p>292  </p><p>ტარიელსცა აეხსენა ომი მათი მაშინდელი,  </p><p>იტყვის: „მახსოვს ეგე საქმე, თუმცა არის ადრინდელი;  </p><p>ერთგან გნახენ ნადირობას შენ და შენი მე გამზრდელი;  </p><p>მით ვტიროდი, მომეგონა მე, გლახ, ჩემი წარმწყმედელი.  </p><p>293  </p><p>„რას მაქმნევდით, რა გინდოდა, ერთმანერთსა რითა ვჰგვანდით?  </p><p>თქვენ მორჭმულნი სთამაშობდით, ჩვენ მტირალნი ღაწვთა ვბანდით.  </p><p>რა მონანი შესაპყრობლად მომწიენით, გაჰგულვანდით,  </p><p>აწ ვეჭვ, რომე ჩემად ნაცვლად თანა მკვდართა მიიტანდით.  </p><p>294  </p><p>„მოვიხედე, მომეწია, რა პატრონი შენი, ვნახე,  </p><p>ხელმწიფობით შემებრალნეს, ამად ხელი არ შევახე,  </p><p>თვალთა წინა გამოვექეც, მეტი არა შევუზრახე.  </p><p>ჩემი ცხენი უჩინოს ჰგავს, სხვასამცა რას დავასახე!  </p><p>295  </p><p>„კაცმან ვერ ასწრას თვალისა დაფახვა, დაწამწამება,  </p><p>მას გავექცევი, ვისგანცა ჩემი არა ვცნა ამება;  </p><p>მათ ქურდთა მიღმა გამეგო მე არას არ შეწამება,  </p><p>ავად ჰშვენოდა მორევნა და ჩემი დათამამება.  </p><p>296  </p><p>„აწ ვაშად მოხვე, მეამა ნახვა შენისა პირისა!  </p><p>ტანად სარო და პირად მზე, მამაცად მსგავსი გმირისა,  </p><p>გარჯილხარ, მაგრა არა ხარ გარდაუხდელი ჭირისა:  </p><p>ძნელია პოვნა კაცისა ღმრთივ ზეცით განაწირისა!“  </p><p>297  </p><p>ავთანდილ უთხრა: „ვით მაქებ საქები ბრძენთა ენისა?  </p><p>მაგისად ნაცვლად რამც ვიყავ ღირსი ქებისა თქვენისა!  </p><p>სახე ხარ მზისა ერთისა, ზეცით მნათისა ზენისა,  </p><p>რათგან ვერ შეგცვლის პატიჟი ეგზომთა ცრემლთა დენისა.  </p><p>298  </p><p>„ამა დღემან დამავიწყა, გული ჩემი ვინ დაბინდა;  </p><p>დამიგდია სამსახური, იგი იქმნას, რაცა გინდა;  </p><p>იაგუნდი ეგრეცა სჯობს, ათასჯერმცა მინა მინდა,  </p><p>შენ გეახლო სიკვდილამდის, ამის მეტი არა მინდა!“  </p><p>299  </p><p>ტარიელ უთხრა: „მე შენი გული აწ მემხურვალების;  </p><p>მიკვირს, თუ: ნაცვლად მაგისად შენ ჩემი რა გევალების!  </p><p>მაგრა წესია, მიჯნური მიჯნურსა შეებრალების,  </p><p>შენ საყვარელსა გაგყარო, ესე რად გენაცვალების!  </p><p>300  </p><p>„წამოსრულხარ ჩემად ძებნად, პატრონისა სამსახურად;  </p><p>ღმერთმან ქმნა და გიპოვნივარ, შენცა ცდილხარ მამაცურად.  </p><p>მაგრა ჩემსა რა გიამბობს, გამოჭრილვარ ასრე თუ რად!  </p><p>მე თუ ვიტყვი, დამწვავს ცეცხლი ცხელი, შემიქმს ალად, მურად“.  </p><p>301  </p><p>ასმათ უთხრა: „ცრემლით, ლომო, მაგა ცეცხლსა რა ერგების!  </p><p>მე ვითა ვთქვა წვევა თქმისა, რათგან ეგრე არ ეგების!  </p><p>ვხედავ, ესე ხელი ვინმე მოყმე შენთვის წაეგების,  </p><p>ცნას მიზეზი შენთა წყლულთა, ქმნას, რა ღონე დაედების.  </p><p>302  </p><p>„მეხვეწებოდა, ლამოდა ჩემგან რასამე სმენასა;  </p><p>ნუთუ ყოს ღმერთმან გაძლება, მემცა ვით მივეც ენასა!  </p><p>თუ რას სცნობს, ვეჭობ ამისგან თქვენსა რასამე ლხენასა.  </p><p>არს უკეთესი, რაცაღა სწადს განგებასა ზენასა“.  </p><p>303  </p><p>ამას დაყმუნდა ტარიელ დამწვარი, დაალებული;  </p><p>ასმათს უბრძანა: „მას აქათ შენ ხარ ჩემთანა ხლებული;  </p><p>რად არა იცი, უწამლო არს ლები ესე ლებული!  </p><p>კვლა ესე ყმა მწვავს მტირალი, ცრემლითა დავალებული.  </p><p>304  </p><p>„კაცმან ვით პოვოს, ღმრთისაგან რაც არა დანაბადია!  </p><p>მით გული ჩემი სახმილმან აწ ასრე დანაბა დია,  </p><p>კვლა გზასა მიკრავს, მიჭირავს, მითქს ბადე დანაბადია;  </p><p>აწ ლხინთა ნაცვლად სოფლისა ჩალა მაქვს და ნაბადია.  </p><p>305  </p><p>„მაგრა ღმერთმან მოწყალემან მით სახითა ერთით მზითა  </p><p>ორი მისი მოწყალება დღესცა მომცა ამა გზითა:  </p><p>პირველ, შეჰყრის მოყვარულთა ჩემით რათმე მიზეზითა,  </p><p>კვლა, ნუთუმცა სრულად დამწვა ცეცხლთა ცხელთა ანაგზითა“.  </p><p>306  </p><p>ყმასა უთხრა: „ვინცა კაცმან ძმა იძმოს, თუ დაცა იდოს,  </p><p>ხამს, თუ მისთვის სიკვდილსა და ჭირსა თავი არ დაჰრიდოს;  </p><p>ღმერთმან ერთი ვით აცხოვნოს, თუ მეორე არ წაწყმიდოს!  </p><p>შენ ისმენდი, მე გიამბობ, რაცა გინდა წამეკიდოს“.  </p><p>307  </p><p>ასმათს უთხრა: „მოდი, მოჯე, თანა წყალი მომიტანე,  </p><p>დაბნედილსა მაპკურებდი, გული მითა გარდამბანე;  </p><p>მკვდარი მნახო, დამიტირე, სულთქმა გაათანისთანე,  </p><p>მე სამარე გამითხარე, აქა მიწა მიაკვანე“.  </p><p>308  </p><p>ღილ-ჩახსნილი საამბობლად დაჯდა, მხარნი ამოყარნა;  </p><p>ვითა მზე ჯდა მოღრუბლებით, დიდხან შუქნი არ ადარნა;  </p><p>ვერ გაახვნა სასაუბროდ მან ბაგენი, გაამყარნა,  </p><p>მერმე სულთქნა, დაიზახნა, ცრემლნი ცხელნი გარდმოყარნა.  </p><p>309  </p><p>მოთქვამს: „ჰაი, საყვარელო, ჩემო, ჩემთვის დაკარგულო,  </p><p>იმედო და სოცოცხლეო, გონებაო, სულო, გულო,  </p><p>ვინ მოგკვეთა, არა ვიცი, ხეო, ედემს დანერგულო!  </p><p>ცეცხლმან ცხელმან ვით ვერ დაგწვა, გულო, ასჯერ დადაგულო?!“  </p></a></body></html>