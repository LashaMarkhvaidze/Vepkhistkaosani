<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18931" id="chapter-18931"><h1>თათბირი ტარიელისა  </h1><p></p><p>1402  </p><p>ტარიელ უთხრა: „მე თქვენი ვცან გმირთა მეტი გმირობა,  </p><p>თქვენსა ძალ-გულსა თქვენივე ჰგავს თათბირობა, პირობა;  </p><p>ვიცი, გწადს ომი ფიცხელი, არ ცუდი ხრმალთა ღირობა,  </p><p>კაციმცა მაშინ თქვენ გახლავს, რა ომმან ქმნას გაჭირობა.  </p><p>1403  </p><p>„მაგრა იყვენით ჩემთვისცა საქმისა რასმე რჩევითა:  </p><p>ხმა ესმას ჩემსა ხელ-მქმნელსა, ზედა გარდმოდგეს მზე ვითა,  </p><p>თქვენ გქონდეს ომი ფიცხელი, უომრად მნახოს მე ვითა?  </p><p>ესე მე დამსვრის, ნუ უბნობთ სიტყვითა თქვენ სათნევითა.  </p><p>1404  </p><p>„მაგა თათბირსა ესე სჯობს, ვქმნათ ჩემი მონახსენები:  </p><p>გავიყოთ კაცი ას-ასი, რა ღამე ჩნდეს ნათენები,  </p><p>სამთავე სამგნით მივჰმართოთ, ფიცხლად დავსხლიტოთ ცხენები;  </p><p>მოგვეგებვიან, ვემცრობით, ჩვენ ხრმალსა მივსცეთ მძლე ნები.  </p><p>1405  </p><p>„ფიცხლად შევებნეთ, შევსჯარნეთ, ვერ მოგვასწრებენ კარებსა,  </p><p>სამთაგან ერთი შევუვალთ, სხვა გარეთ ვსცემდეთ გარებსა,  </p><p>მან ერთმან შიგნით შიგანნი მივსცნეთ სისხლისა ღვარებსა,  </p><p>ხელი კვლა ვჰხადოთ აბჯარსა, მას ჩვენგან მძლედ ნახმარებსა“.  </p><p>1406  </p><p>ფრიდონ უთხრა: „შემიგია, გამიგია, ვიცი მე რა:  </p><p>მაგა ცხენსა ჩემეულსა მოასწრებენ კარსა ვერა;  </p><p>ოდეს გიძღვენ, არ ვიცოდი, ქაჯეთს გვინდა ქაჯთა მზერა,  </p><p>თვარა ყოლა არ გიძღვნიდი, ჩემი გითხრა სიძუნწე რა“.  </p><p>1407  </p><p>ფრიდონ ლაღი ამხანაგობს საუბართა ესოდენთა.  </p><p>ამას ზედან გაიცინნეს მათ წყლიანთა, სიტყვა-ბრძენთა,  </p><p>ერთმანერთსა ელაღობნეს ლაღობათა, მათთა მშვენთა,  </p><p>გარდახდეს და დაეკაზმნეს, უკეთესთა შესხდეს ცხენთა.  </p><p>1408  </p><p>კვლა ერთმანერთსა მიუგეს სიტყვები არ პირ-მკვახები,  </p><p>დაასკვნეს იგი თათბირი, ტარიას განაზრახები:  </p><p>გაიყვეს კაცი ას-ასი, ყველაი გმირთა სახები,  </p><p>ცხენებსა შესხდეს, აიღეს მათ მათი ჩაბალახები.  </p><p>1409  </p><p>იგი ჭაბუკნი შუქითა ვნახენ მზისაცა მეტითა;  </p><p>მათ სამთა შვიდნი მნათობნი ჰფარვენ ნათლისა სვეტითა;  </p><p>ტარიელ შავსა ზედან ზის ტანითა მით წერწეტითა;  </p><p>დალივნეს მტერნი ომითა, ვითა მჭვრეტელნი ჭვრეტითა.  </p><p>1410  </p><p>ჩემი აწ ესე ნათქვამი მათი სახე და დარია:  </p><p>რა ზედა წვიმდეს ღრუბელნი და მთათა ატყდეს ღვარია,  </p><p>მოვა და ხევთა მოგრაგნის, ისმის ზათქი და ზარია,  </p><p>მაგრა რა ზღვათა შეერთვის, მაშინ ეგრეცა წყნარია.  </p><p>1411  </p><p>თუცა ფრიდონ და ავთანდილ სიკეთე-მიუწდომნია,  </p><p>მაგრა ტარიას შებმანი არვისგან მოსანდომნია;  </p><p>მზე მნათობთაცა დაჰფარავს, არცაღა ნათლად ხომნია.  </p><p>აწ იყურებდით, მსმენელნო, გესმნენ ფიცხელნი ომნია!  </p><p>1412  </p><p>სამთავე სამად გაიყვეს, თვითომან თვითო კარები;  </p><p>თანა ჰყვა კაცი სამასი, ყველაი გმირთა დარები.  </p><p>მას ღამით უქმნეს სადარნო, უცრუო, ანაჩქარები,  </p><p>გათენდა, გაჩნდეს, მიჰმართეს, თავის-თავ ჰქონდა ფარები.  </p><p>1413  </p><p>პირველ ამოდ მიდიოდეს მგზავრთა რათმე მაგიერად,  </p><p>მათ შიგანთა ვერა უგრძნეს, ვერცა დაჰხვდეს გულ-ხმიერად;  </p><p>გულსა შიში არა ჰქონდა, ამოდ დგეს და ნებიერად,  </p><p>მიდგეს გარე, მუზარადნი დაიხურნეს ჟამიერად.  </p><p>1414  </p><p>ანაზდად ცხენი გაქუსლეს, მათრახმან შექმნა წრიალი.  </p><p>რა ნახეს, კარნი გაახვნეს, ქალაქით გახდა ზრიალი.  </p><p>სამთავე სამგნით მიჰმართეს, თავსა მით უყვეს რიალი,  </p><p>იკრეს ნობსა და დაბდაბსა, შეიქმნა ბუკთა ტკრციალი.  </p><p>1415  </p><p>მაშინ ქაჯეთს მოიწია უსაზომო რისხვა ღმრთისა:  </p><p>კრონოს, წყრომით შემხედველმან, მოიშორვა სიტკბო მზისა;  </p><p>მათვე რისხვით გარდუბრუნდა ბორბალი და სიმგრგვლე ცისა,  </p><p>ველნი მკვდართა ვერ იტევდეს, გადიადდა ჯარი მკვდრისა.  </p><p>1416  </p><p>კაცსა უკრავად დაბნედდის ხმა ტარიელის ხაფისა,  </p><p>აბჯარსა ფრეწდის, გაცუდდის სიმაგრე ჯავშან-ქაფისა.  </p><p>სამგნითვე კართა შესჯარნეს, ჭირნი არ ნახნეს კაფისა,  </p><p>რა ქალაქს შეხდეს, შეიქმნა სიხარკე ციხეს სწრაფისა.  </p><p>1417  </p><p>ავთანდილ და ლომი ფრიდონ შიგნით ერთად შეიყარნეს,  </p><p>მტერნი სრულად აეწყვიდნეს, სისხლი მათნი მოეღვარნეს,  </p><p>უყივლეს და ერთმანერთი ნახეს, დიდად გაეხარნეს,  </p><p>თქვეს: „ტარიელ რა იქმნაო?“, მისად ჭვრეტად თვალნი არნეს.  </p><p>1418  </p><p>ერთმანცა არა იცოდა, ვერა ცნეს ტარიერისა.  </p><p>ციხისა კარსა მიჰმართეს, რიდი არ ჰქონდა მტერისა;  </p><p>მუნ ნახეს რიყე აბჯრისა, ნალეწი ხრმალთა წვერისა,  </p><p>ათი ათასი ნობათი, უსულო, მსგავსი მტერისა.  </p><p>1419  </p><p>ციხისა მცველი ყველაი იდვა მართ ვითა სნეული,  </p><p>თავით ფერხამდის დაჭრილი, აბჯარი მუნ დახეული,  </p><p>ციხისა კარნი განხმულნი, კართა ნალეწი სრეული,  </p><p>ცნეს ნაქმრად ტარიელისად, თქვეს: „საქმე არს მისეული“.  </p><p>1420  </p><p>გზანი დახვდეს შეკაფულნი, შევიდეს და გაძვრეს ხვრელსა,  </p><p>ნახეს, მზისა შესაყრელად გამოეშვა მთვარე გველსა,  </p><p>მუზარადი მოეხადა, ჰშვენის აკრვა თმასა ლელსა,  </p><p>მკერდი მკერდსა შეეწება, გარდაეჭდო ყელი ყელსა.  </p><p>1421  </p><p>ეხვეოდეს ერთმანერთსა, აკოცეს და ცრემლნი ღვარნეს;  </p><p>ამას ჰგვანდეს, ოდეს ერთგან მუშთარ, ზუალ შეიყარნეს.  </p><p>მზე რა ვარდსა შემოადგეს, დაშვენდეს და შუქნი არნეს,  </p><p>აქანამდის ჭირ-ნახულთა ამას იქით გაიხარნეს.  </p><p>1422  </p><p>მათ ერთმანერთსა აკოცეს, დგანან ყელ-გარდაჭდობილნი.  </p><p>კვლა შეეწებნეს ხშირ-ხშირად ვარდნი ბაგეთათ პობილნი.  </p><p>აწ ესენიცა გავიდეს, შეკრბნეს სამნივე ძმობილნი,  </p><p>მას მზესა მისცეს სალამი, წადგეს მართ ვითა ხმობილნი.  </p><p>1423  </p><p>მზე მოეგება პირითა ტურფითა, მოცინარითა,  </p><p>აკოცა მისთა მეშველთა ლაღმან ცნობითა წყნარითა,  </p><p>მათ მდაბლად მადლი უბრძანა სიტყვითა მით ნარნარითა,  </p><p>ორნივე ერთგან უბნობდეს ამოთა საუბარითა.  </p><p>1424  </p><p>ტარიელსცა </p><p>უსალამეს, მას ალვისა მორჩსა ვით ხეს,  </p><p>მიულოცეს გამარჯვება, ერთმანერთი მოიკითხეს;  </p><p>არა სჭირდა, არ ინანეს, რომ აბჯარი არ გაითხეს,  </p><p>თავნი მათნი გაალომნეს, მათნი მბრძოლნი იშვლეს, ითხეს.  </p><p>1425  </p><p>სამასისა კაცისაგან ას-სამოცი შეჰყოლოდა;  </p><p>ფრიდონს უმძიმს სპათა მისთა, მაგრა ცალ-კერძ უხაროდა;  </p><p>მონახეს და არ აცოცხლეს, რაცა მბრძოლი დარჩომოდა,  </p><p>რომე პოვნეს საჭურჭლენი, აწმცა თვალვა ვით ითქმოდა!  </p><p>1426  </p><p>მოკრიფეს ჯორი, აქლემი, რაცა ვით პოვეს მალები;  </p><p>სამიათასსა აჰკიდეს მარგალიტი და თვალები,  </p><p>თვალი ყველაი დათლილი, იაგუნდი და ლალები,  </p><p>იგი მზე შესვეს კუბოსა, არს მათგან განაკრძალები.  </p><p>1427  </p><p>სამოცი კაცი დააგდეს ქაჯეთს ციხისა მცველია,  </p><p>წამოიყვანეს იგი მზე, მათიღა წაგვრა ძნელია;  </p><p>ზღვათა ქალაქსა დაჰმართეს, თუცა გზა მუნით გრძელია,  </p><p>თქვეს: „ფატმან ვნახოთ, მუქაფა გვაც მისი გარდუხდელია“.  </p></a></body></html>