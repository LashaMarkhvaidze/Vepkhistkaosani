<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18917" id="chapter-18917"><h1>ამბავი ავთანდილისა გულანშაროს მისლვისა  </h1><p></p><p>1061  </p><p>ზღვა გაიარა ავთანდილ, მივა ტანითა მჭევრითა.  </p><p>ნახეს ქალაქი, მოცული გარე ბაღისა ტევრითა,  </p><p>გვარად უცხონი ყვავილნი, ფერითა მეტად ბევრითა.  </p><p>მის ქვეყანისა სიტურფე რა გაგაგონო მევ, რითა!  </p><p>1062  </p><p>მათ ბაღთა პირსა დააბეს ნავი საბლითა სამითა;  </p><p>ავთანდილ ტანსა ჯუბანი ჩაიცვნა, დაჯდა სკამითა;  </p><p>მოასხნეს კაცნი მზიდავნი, დამიზდებულნი დრამითა;  </p><p>იგი ყმა ვაჭრობს, თავადობს და თავსა მალავს ამითა.  </p><p>1063  </p><p>მოვიდა მისი მებაღე, ბაღსა ეახლნეს რომელსა,  </p><p>მას ყმასა უჭვრეტს შეფრფინვით პირსა, ელვათა მკრთომელსა,  </p><p>ავთანდილ უხმო, ეუბნა კაცსა არ სიტყვა-მცთომელსა:  </p><p>„ვისნი ხართ, ვინ ხართ, რა ჰქვიან მეფესა აქა მჯდომელსა?  </p><p>1064  </p><p>„წვრილად მითხარ ყველაკაი, - ყმა მას კაცსა ეუბნების, -  </p><p>რა ლარია უფრო ძვირად, ან იეფად რა იხსნების?“  </p><p>ჰკადრა: „ვხედავ პირსა თქვენსა, მზისა პირად მემეცნების;  </p><p>რაცა ვიცი, მართლად გკადრებ, მრუდი არა არ გემცნების.  </p><p>1065  </p><p>„ესეა ზღვათა სამეფო თვისა ათისა სავლითა,  </p><p>თვით გულანშაროს ქალაქი, სავსე ტურფითა მრავლითა;  </p><p>აქ მოდის ტურფა ყველაი ნავითა ზღვა-ზღვა მავლითა;  </p><p>მელიქ-სურხავი ხელმწიფობს, სრული სვითა და დავლითა.  </p><p>1066  </p><p>„აქა მოსლვითა გაყმდების, კაციმცა იყოს ბერები:  </p><p>სმა, გახარება, თამაში, ნიადაგ არნ სიმღერები,  </p><p>ზამთარ და ზაფხულ სწორად გვაქვს ყვავილი ფერად-ფერები;  </p><p>ვინცა გვიცნობენ, გვნატრიან, იგიცა, ვინ ა მტერები.  </p><p>1067  </p><p>„დიდ-ვაჭარნი სარგებელსა ამის მეტსა ვერ ჰპოვებენ:  </p><p>იყიდიან, გაყიდიან, მოიგებენ, წააგებენ;  </p><p>გლახა თვე ერთ გამდიდრდების, სავაჭროთა ყოვლგნით ჰკრებენ;  </p><p>უქონელნი წელიწდამდის საქონელსა დაიდებენ.  </p><p>1068  </p><p>„მე ვარ მებაღე უსენის, ვაჭართა უხუცესისა;  </p><p>ესეცა გკადრო ამბავი, საქმე მისისა წესისა:  </p><p>თვით ესე ბაღი მისია, სადგომი თქვენი დღესისა;  </p><p>პირველ მას ჰმართებს ჩვენება ყოვლისა უტურფესისა.  </p><p>1069  </p><p>„რა შემოვლენ დიდ-ვაჭარნი, მას ნახვენ და ძღვენსა სძღვნიან,  </p><p>უჩვენებენ, რაცა ჰქონდეს, სხვაგან ლარსა ვერ გახსნიან,  </p><p>უტურფესთა სეფედ დასხმენ, ფასსა მუნვე დაუთვლიან;  </p><p>მათ მაშინვე ააზატებს, ვითა სწადდეს, დაყიდიან.  </p><p>1070  </p><p>„თქვენებრთა საბატიოთა მათ ჰმართებს გამოსვენება;  </p><p>დამყენებელთა უბრძანებს, ჰმართებდეს ვის დაყენება.  </p><p>აწ იგი აქა არ არის, რას მარგებს მისი ხსენება!  </p><p>გამოგება და წაყვანა მას ჰმართებს, თქვენი ქენება.  </p><p>1071  </p><p>„ფატმან ხათუნ შინა არის, ხათუნი და ცოლი მისი,  </p><p>პურად კარგი მასპინძელი, მხიარული, არ თუ მქისი;  </p><p>მას ვაცნობო მოსლვა თქვენი, წაგიყვანოს ვითა თვისი;  </p><p>წინა კაცსა მოგაგებებს, ქალაქს შეხვალ ნათლივ დღისი“.  </p><p>1072  </p><p>ავთანდილ უთხრა: „წადიო, აგრე ქმენ, რაცა გწადიან“.  </p><p>მებაღე მირბის, იხარებს, ოფლნი მკერდამდის ჩასდიან.  </p><p>ხათუნსა უთხრა ამბავი: „მე ესე დამიქადიან,  </p><p>ყმა მოვა, მისთა მჭვრეტელთა შუქნი მზედ გაიცადიან.  </p><p>1073  </p><p>„ვაჭარი ვინმე პატრონი არს ქარავნისა დიდისა,  </p><p>საროსა მსგავსი ნაზარდი და მთვარე დღისა შვიდისა;  </p><p>ჰშვენის ჯუბა და მოხვევა ძოწეულისა რიდისა.  </p><p>მიმიხმო, მკითხა ამბავი და ნირი ლართა სყიდისა“.  </p><p>1074  </p><p>ფატმან ხათუნს გაეხარნეს, გააგება მონა ათი,  </p><p>მოუკაზმნა ქარვანსრანი, დააყენა ბარგი მათი;  </p><p>შემოვიდა ღაწვი-ვარდი, ბროლ-ბადახში, მინა-სათი;  </p><p>მისთა მჭვრეტთა დაუსახეს ვეფხსა ტოტი, ლომსა - თათი.  </p><p>1075  </p><p>ზარი გახდა, შემოაკრფეს ქალაქისა ერნი სრულად,  </p><p>იქით-აქათ იჯრებოდეს: „ვუჭვრიტოთო ამას რულად!“  </p><p>ზოგნი ნდომით შეჰფრფინვიდეს, ზოგნი იყვნეს სულ-წასრულად;  </p><p>მათთა ცოლთა მოიძულვნეს ქმარნი, დარჩეს გაბასრულად.  </p><p>1076  </p><p>ფატმან, ცოლი უსენისი, გაეგება კართა წინა,  </p><p>მხიარულად უსალამა, სიხარული დაიჩინა;  </p><p>ერთმანერთი მოიკითხეს, შევიდეს და დასხდეს შინა;  </p><p>ფატმან ხათუნს მოსლვა მისი, შე- ვით -ვატყევ, არ ეწყინა.  </p><p>1077  </p><p>ფატმან ხათუნ თვალად მარჯვე, არ-ყმაწვილი, მაგრა მზმელი  </p><p>ნაკვთად კარგი, შავ-გრემანი, პირ-მსუქანი, არ პირ-ხმელი,  </p><p>მუტრიბთა და მომღერალთა მოყვარული, ღვინის-მსმელი;  </p><p>დია ედვა სასალუქო დასაბურავ-ჩასაცმელი.  </p><p>1078  </p><p>მას ღამესა ფატმან ხათუნ უმასპინძლა მეტად კარგა.  </p><p>ყმამან უძღვნა ძღვენი ტურფა, მიმღებელთა თქვეს, თუ: „ვარგა“.  </p><p>ფატმანს მისი მასპინძლობა უღირს, ღმერთო, არ დაკარგა;  </p><p>სვეს და ჭამეს, დასაწოლად ყმა გავიდა ღამით გარ, გა.  </p><p>1079  </p><p>დილასა ლარი ყველაი უჩვენა, გაახსნევინა,  </p><p>ტურფანი სეფედ გარდასხნა, ფასიცა დაათვლევინა,  </p><p>ვაჭართა უთხრა: „წაიღეთ, - აჰკიდა, გააწევინა, -  </p><p>თქვენ ვითა გინდა, ვაჭრობდით, ნუ გამამჟღავნებთ, მე ვინა“.  </p><p>1080  </p><p>ყმა ვაჭრულად იმოსების, არ ჩაიცვამს არას მისსა.  </p><p>ზოგჯერ უხმის ფატმან მისსა, ზოგჯერ იყვის ფატმანისსა;  </p><p>ერთგან სხდიან, უბნობდიან საუბარსა არა-მქისსა;  </p><p>ფატმანს ჰკლვიდა უმისობა, რამინისა ვითა ვისსა.  </p></a></body></html>