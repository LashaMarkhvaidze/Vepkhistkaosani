<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18919" id="chapter-18919"><h1>წიგნი ფატმანისა ავთანდილთანა სამიჯნურო  </h1><p></p><p>1084  </p><p>დაწერა წიგნი საბრალო, მის ყმისა მისართმეველი,  </p><p>მისისა მიჯნურობისა, მისთა პატიჟთა მცნეველი,  </p><p>მისთა მსმენელთა გულისა შემძრველი, შემარხეველი,  </p><p>უსტარი შესანახავი, არ ცუდად დასახეველი:  </p><p>1085  </p><p>ჰე მზეო, ღმერთსა ვინათგან მზედ სწადდი დასაბადებლად,  </p><p>მით შეგქმნა მოშორვებულთა ჭირთა, არ ლხინთა მწადებლად,  </p><p>ახლოს შემყრელთა დამწველად, მათად ცეცხლისა მადებლად,  </p><p>მნათობთა შენი შეხედვა ტკბილად უჩნს, დასაქადებლად.  </p><p>1086  </p><p>„შენ გტრფიალობენ მჭვრეტელნი, შენთვის საბრალოდ ბნდებიან,  </p><p>ვარდი ხარ, მიკვირს, ბულბულნი რად არა შენზედ კრფებიან!  </p><p>შენი შვენება ყვავილთა აჭნობს და ჩემნიც ჭნებიან,  </p><p>სრულად დამწვარვარ, თუ მზისა შუქნი არ მომესწრებიან.  </p><p>1087  </p><p>„ღმერთი მყავს მოწმად, ვიშიშვი თქვენსა ამისსა თხრობასა,  </p><p>მაგრა რა ვირგო დღე-კრულმან, სრულად გავჰყრივარ თმობასა,  </p><p>გული ვერ გასძლებს ნიადაგ შავთა წამწამთა სობასა,  </p><p>თუ რას მეწევი, მეწივე, თვარა მივჰხვდები ცნობასა!  </p><p>1088  </p><p>„მე ვირე ამა წიგნისა პასუხი მომივიდოდეს,  </p><p>ვცნობდე, გინდოდე საკლავად, ან ჩემი რა გაგვიდოდეს,  </p><p>მუნამდის გავძლო სულთა დგმა, გული რაზომცა მტკიოდეს,  </p><p>სიცოცხლე, ანუ სიკვდილი გარდმიწყდეს, ნეტარძი, ოდეს!“  </p><p>1089  </p><p>ფატმან ხათუნ დაწერა და გაუგზავნა წიგნი მისი.  </p><p>ყმამან ასრე წაიკითხა, და ვინმეა, ანუ თვისი;  </p><p>თქვა: „არ იცის გული ჩემი, ვინ მაშიკობს ვისსა ვისი,  </p><p>რომე მიმიჩნს სამიჯნურო, რად ვამსგავსო მე მას ისი!“  </p><p>1090  </p><p>თქვა: „ყვავი ვარდსა რას აქმნევს, ანუ რა მისი ფერია!  </p><p>მაგრა მას ზედა ბულბულსა ჯერთ ტკბილად არ უმღერია.  </p><p>უმსგავსო საქმე ყოველი მოკლეა, მით ოხერია.  </p><p>რა უთქვამს, რა მოუჩმახავს, რა წიგნი მოუწერია!“  </p><p>1091  </p><p>ესეგვარი საზრახავი დაუზრახა გულსა შინა;  </p><p>მერმე იტყვის: „ჩემი შემწე ჩემგან კიდე არავინ ა;  </p><p>რასათვისცა გამოჭრილ ვარ, მისი ძებნა რათგან მინა,  </p><p>რათამცა ვით ვჰპოვებ, მას ვიქმ, გულმან სხვამცა რა ისმინა!  </p><p>1092  </p><p>„ისი დიაცი აქა ზის, მნახავი კაცთა მრავალთა,  </p><p>მოსადგურე და მოყვარე მგზავრთა, ყოველგნით მავალთა;  </p><p>მივჰყვე, მიამბობს ყველასა, რაზომმცა, ცეცხლი, მწვავ ალთა,  </p><p>ნუთუ რა მარგოს, მე მისი გარდახდა ჩემგან ვცნა ვალთა“.  </p><p>1093  </p><p>თქვა:„დიაცსა ვინცა უყვარს, გაექსვის და მისცემს გულსა,  </p><p>აუგი და მოყივნება არად შესწონს ყოლა კრულსა;  </p><p>რაცა იცის, გაუცხადებს, ხვაშიადსა უთხრობს სრულსა,  </p><p>მიჯობს, მივჰყვე, განღა სადმე ვსცნობ საქმესა დამალულსა“.  </p><p>1094  </p><p>კვლა იტყვის: „ვერვინ ვერას იქმს, თუ ეტლი არ მოსთმინდების;  </p><p>მით რაცა მინდა, არა მაქვს, რაცა მაქვს, არ მომინდების;  </p><p>ბინდის გვარია სოფელი, ეს თურე ამად ბინდდების,  </p><p>კოკასა შიგან რაცა დგას, იგივე წარმოსდინდების!“  </p></a></body></html>