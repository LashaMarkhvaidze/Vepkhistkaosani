<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18933" id="chapter-18933"><h1>ქორწილი ტარიელისა და ნესტან-დარეჯანისა ფრიდონისაგან  </h1><p></p><p>1463  </p><p>მათ ქალ-ყმათათვის საჯდომი დაედგა თეთრ-ძოწეული,  </p><p>წითელ-ყვითლითა თვალითა ზედა კეკლუცად ფრქვეული;  </p><p>ავთანდილისთვის - ყვითელი და შავი ერთგან რეული;  </p><p>მოვიდეს, დასხდეს; მჭვრეტელი ვცან მათი სულ-დალეული.  </p><p>1464  </p><p>მგოსანნი მოდგეს, ისმოდა ხმა სიმღერისა ტკბილისა;  </p><p>ქორწილი ქმნეს და გამრავლდა ძღვნობა ლარისა ლბილისა  </p><p>ფრიდონის პურად კარგისა, არ მასპინძლისა წბილისა;  </p><p>ნესტან-დარეჯანს უშვენის ღიმილი, ჩენა კბილისა.  </p><p>1465  </p><p>მოიღეს ძღვენი უსახო ფრიდონის არ-ალქატისა,  </p><p>ცხრა მარგალიტი, სიდიდით მართ ვითა კვერცხი ბატისა,  </p><p>კვლა ერთი თვალი, სამსგავსო მზისა შუქ-მონამატისა,  </p><p>მას წინა ღამით ძალ-ედვის მხატვარსა ხატვა ხატისა.  </p><p>1466  </p><p>კვლა უძღვნა თვითო ფარღული, გარდასაყრელი ყელისა,  </p><p>მგრგვლად დათლილისა თვალისა, იაგუნდისა მრთელისა;  </p><p>კვლა მოაქვს ერთი ტაბაკი, მძლედ საჭირავი ხელისა,  </p><p>ავთანდილისთვის ლომისა ძღვენი ფრიდონის ქველისა.  </p><p>1467  </p><p>იგი ტაბაკი სავსეა მარგალიტითა სხვილითა.  </p><p>ავთანდილს უძღვნა ყველაი არა სიტყვითა წბილითა.  </p><p>აივსო სახლი სტავრითა და ოქსინოთა ლბილითა,  </p><p>ტარიელ მადლი უბრძანა, ლაღმან სიტყვითა ტკბილითა.  </p><p>1468  </p><p>ფრიდონისგან უსაზომო ქორწილია დღესა რვასა;  </p><p>ყოვლთა დღეთა მიართმიდეს უფასოსა ძღვენსა მზასა;  </p><p>დღე და ღამე არ გასწყვედდის ჩაღანა და ჩანგი ხმასა.  </p><p>აჰა, მიჰხვდეს შესაფერნი ყმა ქალსა და ქალი ყმასა.  </p><p>1469  </p><p>ტარიელ ფრიდონს უბრძანა დღე-ერთ სიტყვები გულისა:  </p><p>„არს გული თქვენი საჩემოდ უფროსი ძმისა სრულისა,  </p><p>არ გემუქფების სიცოცხლე, არცა მოცემა სულისა,  </p><p>მე თქვენგან ვპოვე მოკვდავმან ჩემი წამალი წყლულისა.  </p><p>1470  </p><p>„ავთანდილისგან შენც იცი ჩემთვის თავისა დადება,  </p><p>აწ მე მაქვს ნაცვლად მისისა მოხმარებისა წადება:  </p><p>შენ მიდი, ჰკითხე, რა უნდა, მან ქმნას ამისი ცხადება,  </p><p>ვითა დამივსო სახმილი, ეგრე მისიცა კმა დება.  </p><p>1471  </p><p>„უთხარ: &#171;ძმაო, რა გარდიხდის შენგან ჩემსა ჭირ-ნახულსა!  </p><p>ღმერთი მოგცემს წყალობასა, მისგან ზეცით შესახულსა!  </p><p>თუ ვერა ვიქმ საწადელსა შენსა, შენთვის გაზრახულსა,  </p><p>არა ვნახავ სახლსა ჩემსა, არ დარბაზსა, არცა ხულსა.  </p><p>1472  </p><p>&#171;აწ მითხარ, ჩემგან რა გინდა, ანუ რით მოგეხმარები?  </p><p>ვარჩევ, წავიდეთ არაბეთს, იყავ ჩემიცა მარები;  </p><p>ტკბილი სიტყვითა გავმართოთ და ხრმლითა საომარები.  </p><p>თუ შენ შენს ცოლსა არ შეგრთავ, მე ჩემსა არ ვექმარები&#187;.„  </p><p>1473  </p><p>რა ფრიდონ უთხრა ავთანდილს ტარიას მოციქულობა,  </p><p>მას გაეცინნეს, გაღიმდა, ჰშვენოდა მხიარულობა;  </p><p>თქვა, თუ: „მეშველი რად მინდა, მჭირს არავისგან წყლულობა!  </p><p>ჩემი მზე არცა ქაჯთა ჰყავს, არცა სჭირს ლხინ-ნაკლულობა.  </p><p>1474  </p><p>„ჩემი მზე ტახტსა ზედა ზის მორჭმული ღმრთისა ნებითა,  </p><p>საკრძალავი და უკადრი, ლაღი, არვისგან ვნებით ა,  </p><p>არცა რა უმძიმს ქაჯთაგან, არცა გრძნეულთა გრძნებითა,  </p><p>მას ზედა შველა რად მინდა?! რად მეჭვ რასაცა თნებითა?  </p><p>1475  </p><p>„რა მოვა ჩემთვის განგება, ზეცით მოსრულნი ზენანი,  </p><p>ღმერთი იწადებს, მომივლენ გულის სახმილთა ლხენანი;  </p><p>მაშინღა მომხვდენ მოკვდავსა მზისა ელვათა ფენანი,  </p><p>უმისჟამისოდ ცუდია ჩემგან მი და მო რბენანი.  </p><p>1476  </p><p>„მიდი და ჰკადრე ტარიელს პასუხი, ჩემგან თხრობილი:  </p><p>&#171;მადლი რად უნდა, მეფეო, ხარ რაზომ გინდა ლმობილი?  </p><p>ვარ მუცლითგანვე დედისა თქვენად სამონოდ შობილი,  </p><p>ღმერთმან მუნამდის მიწა მყოს, ვირ მეფე იყო ცნობილი.  </p><p>1477  </p><p>&#171;გებრძანა: &#171;შეყრა მწადიან საყვარელისა შენისა&#187;.  </p><p>ეგე არს მსგავსი გულისა ლმობიერისა თქვენისა;  </p><p>მუნა მე ხრმალი არ მიკვეთს, არცა სივრცელე ენისა,  </p><p>მიჯობს მოლოდნა საქმისა მის განგებისა ზენისა.  </p><p>1478  </p><p>&#171;ესეა ჩემი საწადი და ჩემი მოსანდომარე:  </p><p>ინდოეთს გნახო მორჭმული, საჯდომთა ზედა მჯდომარე,  </p><p>გვერდსავე გიჯდეს მნათობი პირი ელვათა მკრთომარე,  </p><p>მებრძოლნი თქვენნი მოგესრნეს, არვინ ჩნდეს მუნ მეომარე.  </p><p>1479  </p><p>&#171;რა გამისრულდენ ესენი ჩემნი გულისა ნებანი,  </p><p>მაშინღა მივალ არაბეთს, მომხვდენ მის მზისა ხლებანი;  </p><p>ოდესცა სწადდეს, დამივსნეს ამა ცეცხლისა დებანი.  </p><p>სხვა თქვენგან არა არ მინდა, მძულან ცუდნიღა თნებანი&#187;“.  </p><p>1480  </p><p>რა ფრიდონ ჰკადრა ტარიელს ესე სიტყვანი ყმისანი,  </p><p>მან ბრძანა: „მაგას არა ვიქმ, ამას არ უნდა მისანი.  </p><p>ვითა მან პოვნა მიზეზნი ჩემისა სულთა დგმისანი,  </p><p>ეგრევე მანცა სამისოდ ნახნეს ძალ-გულნი ძმისანი.  </p><p>1481  </p><p>„მიდი, უთხარ ჩემ მაგიერ სიტყვა ჩემგან არ-ნათნები:  </p><p>&#171;მე შენისა გამზრდელისა უნახავად არ დავდგები.  </p><p>ვეჭვ, მრავალი დამეხოცოს მონა, მისგან საყვარლები,  </p><p>ვითხოვ ხოლე შენდობასა, ეგეთიღა მოვბრუნდები&#187;.  </p><p>1482  </p><p>„ესე უთხარ: &#171;ამის მეტსა ჰმოციქულობ ნურას ნუო,  </p><p>ხვალე წასლვა არ დავშალო, არცა საქმე გავათუო;  </p><p>მე არ მიზამს არაბთ მეფე, რომე სიტყვა გავაცრუო,  </p><p>ამოდ ვსთხოვო ქალი მისი, შევეხვეწო, შევაგუო&#187;„.  </p><p>1483  </p><p>უამბო ფრიდონ ავთანდილს ტარიას მოციქულობა:  </p><p>„არ დადგებისო, ცუდია შენგან ცდისაღა თქმულობა“.  </p><p>მას დაუმძიმდა, მოედვა კვლა გულსა კვამლ-ალმულობა.  </p><p>ასრე ხამს რიდი მეფეთა, ყმათაგან მოკრძალულობა!  </p><p>1484  </p><p>ავთანდილ მივა მუხლ-მოყრით ტარიას შესახვეწელად,  </p><p>ფერხთა ეხვევის, აკოცებს, აღარ შეხედავს ზე წელად,  </p><p>ეტყვის: „კმა, რაცა შევსცოდე როსტანს წლეულად მე წელად,  </p><p>კვლა ნუ მიქმ ერთგულობისა </p><p>გამტეხლად, და-ცა-მლეწელად.  </p><p>1485  </p><p>„რასაცა ჰლამი, არ მოგცემს მას ღმრთისა სამართალია,  </p><p>გამზრდელსა ჩემსა ვით ვჰკადრო მე საქმე სამუხთალია!  </p><p>მე მისთვის ხელი ვით გავძრა, ვინ ჩემთვის ფერ-ნამკრთალია!  </p><p>ვით მოიხმაროს მონამან პატრონსა ზედა ხრმალია!  </p><p>1486  </p><p>„ეგე საქმე მე და ჩემსა საყვარელსა შეგვამდურვებს,  </p><p>ვა თუ გაწყრეს, გაგულისდეს, კუშტი გულსა შეაურვებს,  </p><p>ამბავსაცა დამიძვირებს, ჭვრეტისათვის მომასურვებს,  </p><p>შენდობასა ხორციელი კაცი ვერა დამიურვებს“.  </p><p>1487  </p><p>ტარიელ უთხრა სიცილით, მან მზემან შუქ-ნაფენამან,  </p><p>ხელი მოჰკიდა ავთანდილს, აჰმართა, ააყენა მან:  </p><p>„მიყოო კარგი ყველაი მომართებამან შენამან,  </p><p>მაგრა სჯობს, შენცა გალხინოს ჩემმან შენითა ლხენამან.  </p><p>1488  </p><p>„დია მძულს მეტი მოყვრისა შიში, კრძალვა და რიდობა,  </p><p>მძულს გაუწყვედლად კუშტობა და სულ-მძიმობა, დიდობა;  </p><p>თუ მოყვარეა, გულისა ქმნას ჩემკე მონაზიდობა,  </p><p>თვარა მე ჩემდა, იგ მისდა, დია სჯობს კიდის-კიდობა.  </p><p>1489  </p><p>„მე ვიცი გული საშენოდ შენისა საყვარელისა,  </p><p>არ ეწყინების სტუმრობა შენისა მე შემყრელისა.  </p><p>რადმცა რა ვჰკადრე მეფესა თხრობა რასაცა ჭრელისა!  </p><p>ოდენ ნახვისა მათისა ნატრა მაქვს სანატრელისა.  </p><p>1490  </p><p>„ამას ოდენ მოვახსენებ მუდარით და შეპოვნებით,  </p><p>რომე მოგცეს ქალი მისი მან მისითა მოგონებით.  </p><p>რათგან ბოლო შეყრავეა, სიშორესა ვით ეთნებით?  </p><p>დააშვენეთ ერთმანერთი, თავის-თავის ნუ დასჭნებით“.  </p><p>1491  </p><p>რა ავთანდილ ტარიასგან ცნა, წასლვასა არ დაშლიდა,  </p><p>არა ჰკადრა შეცილება, საუბარსა ზედა ჰრთვიდა;  </p><p>ფრიდონ კაცსა დარჩეულსა სათანაოდ გარდასთვლიდა,  </p><p>თანა წაჰყვა, განაღამცა მასთანავე გზასა ვლიდა.  </p></a></body></html>