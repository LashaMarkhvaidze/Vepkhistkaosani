<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18910" id="chapter-18910"><h1>წასლვა ავთანდილისაგან ტარიელის შეყრად მეორედ  </h1><p></p><p>830  </p><p>მთვარე მზესა მოეშორვოს, მოშორვება განანათლებს,  </p><p>რა ეახლოს, შუქი დასწვავს, გაეყრების, ვერ იახლებს,  </p><p>მაგრა ვარდსა უმზეობა გაახმობს და ფერსა აკლებს,  </p><p>ჩვენ ვერ-ჭვრეტა საყვარლისა ჭირსა ძველსა გაგვიახლებს.  </p><p>831  </p><p>აწყა დავიწყებ ამბავსა, მის ყმისა წამავლობასა:  </p><p>მივა და მიტირს გულ-მდუღრად, ვერ ვიტყვი ცრემლთა მცრობასა,  </p><p>წამ-წამ მობრუნდის, იაჯდის მისთვის მზისავე მზობასა,  </p><p>უჭვრეტდის, თვალი ვერ მოჰხსნის, თუ მოჰხსნის, მიჰხდის ცნობასა.  </p><p>832  </p><p>რა მიეახლის დაბნედად, ვერ ხელ-ჰყვის დაძრვად ენისად,  </p><p>მაგრა სდის ცრემლი თვალთაგან მსგავსად დიჯლისა დენისად,  </p><p>ზოგჯერ დაბრუნდის, იჭვრეტდის ღონედ პატიჟთა თმენისად,  </p><p>რა გაემართის, არ იცის, მას თუ არბევდის ცხენი სად.  </p><p>833  </p><p>თქვა: „ჩემო, შენი შორს-მყოფი კრულია, ვინცა დადუმდეს,  </p><p>რათგან შენ დაგრჩა გონება, გული შენკენვე დაბრუნდეს,  </p><p>თვალთა მტირალთა შეხედვა შენივე სწადდეს და უნდეს.  </p><p>სჯობს, საყვარელსა მოყვარე რაზომც არ დაუძაბუნდეს!  </p><p>834  </p><p>„მე რა ვქმნა შენად შეყრამდის, ანუ რას მეჭვდე ლხენასა?  </p><p>თავსა მოვიკლავ, მე თუცა შენგან არ ვეჭვდე წყენასა,  </p><p>მაგრა შენ გაწყენ ჩემისა არ-სიცოცხლისა სმენასა,  </p><p>მოდი და მივსცნე ცოცხალმან თვალნი ცრემლისა დენასა!“  </p><p>835  </p><p>ტირს, იტყვის: „დადვა კეშანი ლახვარმან ჩემთვის ათმანო;  </p><p>ინდოთა რაზმი ჩემად კლვად თქვა, ესე ტევრი ვთხზა თმანო.  </p><p>თვალთა გიშერი აშვენებს, სათმან რად მომკლა, სათმანო!  </p><p>ბაგე-კბილო და თვალ-წარბო, მომცემდი პატიჟთა, თმანო!“  </p><p>836  </p><p>იტყვის: „ჰე მზეო, ვინ ხატად გთქვეს მზიანისა ღამისად,  </p><p>ერთ-არსებისა ერთისა, მის უჟამოსა ჟამისად,  </p><p>ვის გმორჩილობენ ციერნი ერთის იოტის წამისად,  </p><p>ბედსა ნუ მიცვლი, მიაჯე, შეყრამდის ჩემად და მისად!  </p><p>837  </p><p>„ვის ხატად ღმრთისად გიტყვიან ფილოსოფოსნი წინანი,  </p><p>შენ მიშველე რა ტყვე-ქმნილსა, ჯაჭვნი მაბიან, რკინანი!  </p><p>ბროლ-ბადახშისა მძებნელმან სათნი დავკარგენ, მინანი;  </p><p>მაშინ ვერ გავძელ სიახლე, აწ სიშორესა ვინანი“.  </p><p>838  </p><p>ამას მოთქმიდის, იწვოდის, ვითა სანთელი დნებოდის,  </p><p>დაყოვნებისა მოშიში ისწრაფდის, იარებოდის;  </p><p>რა შეუღამდის, ვარსკვლავთა ამოსლვა ეამებოდის,  </p><p>მას ამსგავსებდის, ილხენდის, უჭვრეტდის, ეუბნებოდის.  </p><p>839  </p><p>მთვარესა ეტყვის: „იფიცე სახელი ღმრთისა შენისა!  </p><p>შენ ხარ მომცემი მიჯნურთა მიჯნურობისა სენისა,  </p><p>შენ გაქვს წამალი მისისა მოთმინებისა თმენისა,  </p><p>მიაჯე შეყრა პირისა, შენ გამო შენებრ მშვენისა!“  </p><p>840  </p><p>ღამე ალხენდის, დღე სჯიდის, ელის ჩასლვასა მზისასა;  </p><p>რა წყალი ნახის, გარდიხდის, უჭვრეტდის ჭავლსა წყლისასა,  </p><p>მას თანა-ჰრთვიდის ნაკადსა სისხლისა ცრემლთა ტბისასა,  </p><p>კვლა გაემართის, ისწრაფდის წასლვასა მისვე გზისასა.  </p><p>841  </p><p>მარტო მოთქმიდის, ტიროდის ტანად ალვისა ხიანი,  </p><p>მინდორს თხა მოკლის, სადაცა ადგილი დახვდის კლდიანი,  </p><p>შეწვის, ჭამის და წავიდის პირ-მზე, გულ-მარიხიანი,  </p><p>იტყვის: „დავყარენ ვარდნი და, აჰა მე ვაგლახ, იანი!“  </p><p>842  </p><p>აწ ვერ ვიტყვი მაშინდელსა მე მის ყმისა ნაუბარსა,  </p><p>რას უბნობდის, რას მოთქმიდის, რას ტურფასა, რაზომ გვარსა!  </p><p>ზოგან თოვლი გაეწითლის ვარდსა, ბრჭლითა ნახოკარსა.  </p><p>ქვაბნი ნახნა, გაეხარნეს, ზე გავიდა ქვაბთა კარსა.  </p><p>843  </p><p>რა ასმათმან დაინახა, მოეგება, ცრემლი სწვთების,  </p><p>ვით ეამა, სიხარულსა მართ ვეღარას ვერ მიჰხვდების;  </p><p>ყმა გარდახდა, მოეხვია, აკოცებს და ეუბნების.  </p><p>კაცი კაცსა მოელოდეს, მოლსვა დია ეამების.  </p><p>844  </p><p>ყმა ქალსა ეტყვის: „პატრონი, ნეტარ, სად არის და ვითა?“  </p><p>ქალი ატირდა ცრემლითა, ზღვათაცა შესართავითა,  </p><p>ეტყვის: „რა წახვე, გაიჭრა, ქვაბს ყოფა მისჭირდა ვითა;  </p><p>აწ მისი არა არ ვიცი, არ ნახვით, არ ამბავითა“.  </p><p>845  </p><p>ყმა დაჭმუნდა, ვითამც რამე ჰკრეს ლახვარი გულსა შუა;  </p><p>ქალსა ეტყვის: „აჰა, დაო, ეგეთიმცა კაცი ნუა,  </p><p>იგი ფიცი ვით გატეხა! არ ვეცრუე, ვით მეცრუა!  </p><p>ვერ იქმოდა, რად მიქადა? თუ მიქადა, რად მიტყუა?!  </p><p>846  </p><p>„მე უმისოდ სოფელს ყოფა რათგან ჩირად არ მიღირდა,  </p><p>რად დავვიწყდი, რად მივსცილდი, რად ვერ გაძლო, რა მისჭირდა?  </p><p>მან გატეხა ზენარისა რად შემართა, ვით გაპირდა?  </p><p>მაგრა ავის ბედისაგან ჩემი რამცა გამიკვირდა!“  </p><p>847  </p><p>კვლა ქალი ეტყვის: „მართალ ხარ მაგისსა დამძიმებასა,  </p><p>მაგრა რა გავბრჭო მართალი, ნუ მეჭვ რასაცა თნებასა:  </p><p>არ გული უნდა ფიცის და პირისა გასრულებასა?  </p><p>იგი უგულო მოელის მართ დღეთა შემოკლებასა.  </p><p>848  </p><p>„გული, ცნობა და გონება ერთმანერთზედა ჰკიდიან:  </p><p>რა გული წავა, იგიცა წავლენ და მისკენ მიდიან;  </p><p>უგულო კაცი ვერ კაცობს, კაცთაგან განაკიდიან.  </p><p>შენ არ გინახავს, არ იცი, მას რომე ცეცხლნი სწვიდიან.  </p><p>849  </p><p>„შენ უმართლე ხარ, ემდურვი, შენ გაეყარე ძმობილსა,  </p><p>მაგრა ვით ითქმის, ვით გახდა, ვითა გიამბობ ცნობილსა!  </p><p>ენა დაშვრების, გაცვთების, გულსა შეელმის ლმობილსა,  </p><p>ამას მით ვაზრობ, მინახავს მე უბედურსა შობილსა.  </p><p>850  </p><p>„ჯერთ მისი მსგავსი სასჯელი არცა ვის ამბად ჰსმენია:  </p><p>არა თუ კაცთა, სასჯელი ქვათაცა შესაძრწენია,  </p><p>დიჯლადცა კმარის, მას რომე თვალთაგან ცრემლი სდენია;  </p><p>თვით რაცა ჰბრძანოთ, მართალ ხართ: სხვა სხვისა ომსა </p><p>ბრძენია.  </p><p>851  </p><p>„მას წამავალსა ვჰკითხევდი, დამწვარსა, ცეცხლ-მოდებულსა:  </p><p>&#171;მოვიდეს, რა ქმნას ავთანდილ? მისსა დამვედრე დებულსა&#187;.  </p><p>მიბრძანა: &#171;მო-ღა-მნახვიდეს მე, მისთვის გაცუდებულსა,  </p><p>ამათ არ დავჰყრი არეთა, არ გავსტეხ მის ქადებულსა.  </p><p>852  </p><p>&#171;მას ზენაარსა არ გავსტეხ, მას ფიცსა არ ვეცრუები,  </p><p>მას პაემნამდის მოვიცდი, რაზომმცა გამდის რუები;  </p><p>თუ მკვდარი მნახოს, დამმარხოს, თქვას ვაგლახი და უები,  </p><p>ცოცხალი დავჰხვდე, უკვირდეს, სიცოცხლე არს სათუები&#187;.  </p><p>853  </p><p>„ჩემთვის გარდახდა მას აქათ გაყრა მზისა და ქედისა;  </p><p>ოდენ მოდენა ცრემლისა მჭირს, ველთა მოსალბედისა.  </p><p>მსჯის გამრავლება ხელ-ქმნილსა სულთქმისა ზედა-ზედისა,  </p><p>დავვიწყებივარ სიკვდილსა, ნახეთ ნაქმარი ბედისა!  </p><p>854  </p><p>„ესე არაკი მართალი ჩინს ქვასა ზედა სწერია:  </p><p>&#171;ვინ მოყვარესა არ ეძებს, იგი თავისა მტერია&#187;.  </p><p>აწ ზაფრანია, ვის წინას ვერ ვარდი ჰგვანდის, ვერ ია;  </p><p>თუღა მოჰნახავ, მონახე, ქმენ რაცა შენი ფერია“.  </p><p>855  </p><p>ყმამან უთხრა: „უმართლე ხარ, არ მამართლო მდურვად მისად,  </p><p>მაგრა გაბრჭე, რა მიქმნია სამსახური ტყვესა ტყვისად:  </p><p>გამოჭრილვარ სახლით ჩემით, ვით ირემი ძებნად წყლისად,  </p><p>მას ვეძებ და მას ვიგონებ, ვიარები ველთა ვლისად.  </p><p>856  </p><p>„ბროლ-სადაფნი მარგალიტსა ლალის-ფერსა სცვენ და ჰბურვენ,  </p><p>მას მოვჰშორდი, ვერ ვეახელ, ვერ ვისურვენ, ვერ ვასურვენ,  </p><p>გამოპარვით წამოსლვითა ღრმთისა სწორნი მოვიმდურვენ,  </p><p>ნაცვლად მათთა წყალობათა გულნი მათნი შევაურვენ.  </p><p>857  </p><p>„პატრონი ჩემი გამზრდელი, ღმრთისაგან დიდად ცხოველი,  </p><p>მშობლური, ტკბილი, მოწყალე, ცა, წყალობისა მთოველი!  </p><p>მას ვუორგულე, წამოვე, მართ დავივიწყე ყოველი,  </p><p>მისი შემცოდე ღმრთისაგან კარგსა აღარას მოველი.  </p><p>858  </p><p>„ესე ყველაი ასრე მჭირს, დაო, ბედითა მისითა,  </p><p>არ ვუტყუე და მოსრულვარ მგზავრი ღამით და დღისითა;  </p><p>აწ იგი სადმე წასრულა, ვიწვი ცეცხლითა ვისითა,  </p><p>ცუდ-მაშვრალი და მტირალი ქვე ვზი პირითა მქისითა.  </p><p>859  </p><p>„დაო, მეტსა საუბარსა აღარ მომცემს ჟამი და დრო,  </p><p>არ ვინანი გარდასრულსა, ბრძენთა სიტყვა დავაღადრო;  </p><p>წავალ, ვძებნი, ანუ ვპოვებ, ან სიკვდილი მოვიადრო,  </p><p>თვარა ბედი აზომ თურე მიკვეთს, ღმერთსა რაღა ვჰკადრო!“  </p><p>860  </p><p>ამის მეტი აღარა თქვა, ატირდა და წამოვიდა,  </p><p>ქვაბი ჩავლო, წყალსა გახდა, შამბი გავლო, ველს გავიდა;  </p><p>ქარი, ველთა მონაქროლი, ლალის-ფერსა ვარდსა ზრვიდა;  </p><p>„რად მიმეცო ამა ჭირსა?“, ბედსა ამას უზრახვიდა.  </p><p>861  </p><p>იტყვის: „ღმერთო, რა შეგცოდე შენ, უფალსა, არსთა მხედსა,  </p><p>რად გამყარე მოყვარეთა, რად შემასწარ ამა ბედსა?  </p><p>ერთი ორთა მგონებელი ვარ საქმესა წარსაწყმედსა,  </p><p>მოვკვდე, თავი არ მეწყალვის, სისხლი ჩემი ჩემსა ქედსა!  </p><p>862  </p><p>„მოყვარემან ვარდის კონა გულსა მკრა და დამიწყლულა,  </p><p>იგი ფიცი, ჩემგან სრული, მან აღარა გამისრულა;  </p><p>მას თუ გამყრი, საწუთროო, ჩემი ლხინი გარდასრულა,  </p><p>სხვა მოყვარე თვალსა ჩემსა გაკიცხულა, გაბასრულა“.  </p><p>863  </p><p>კვლა იტყვის: „მიკვირს ნაღველი კაცისა ჭკუიანისა.  </p><p>რა მჭვუნვარებდეს, რას არგებს ნაკადი ცრემლთა ბანისა?  </p><p>სჯობს გამორჩევა, აზრობა საქმისა დასაგვანისა,  </p><p>აწ მეცა მიჯობს მონახვა მის მზისა ლერწამ-ტანისა“.  </p><p>864  </p><p>ყმა გაემართა საძებრად მტირალი, ცრემლთა მფქვეველი,  </p><p>ეძებს, უზახის, უყივის, დღეებრ ღამეთა მთეველი;  </p><p>სამ დღემდის მოვლო მრავალი ხევი, შამბნარი, ტყე, ველი;  </p><p>ვერ პოვა, მივა მჭმუნვარე, ვერას ამბისა მცნეველი.  </p><p>865  </p><p>იტყვის: „ღმერთო, რა შეგცოდე, ეგზომ დიდი რა გაწყინე,  </p><p>რად შემასწარ ამა ბედსა, რა სასჯელი მომივლინე!  </p><p>გამკითხველო, გამიკთხე, აჯა ჩემი შეისმინე,  </p><p>დაამოკლენ დღენი ჩემნი, ჭირნი ამით მომილხინე!“  </p></a></body></html>