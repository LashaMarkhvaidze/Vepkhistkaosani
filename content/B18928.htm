<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18928" id="chapter-18928"><h1>ტარიელისა და ავთანდილისაგან წასლვა ფრიდონისასა  </h1><p></p><p>1374  </p><p>რა გათენდა, გაემართნეს, წაიტანეს ასმათ თანა,  </p><p>ნურადინის ქვეყანამდი შეისვიან მათ უკანა;  </p><p>მუნ ვაჭარმან ოქროს ფასად ცხენი მისცა, არ უძღვანა;  </p><p>ავთანდილ კმა ყოლაოზად, სხვამცა ვინღა წაიტანა!  </p><p>1375  </p><p>იარეს და ზედან შეჰხდეს ნურადინის მეჯოგეთა;  </p><p>ჯოგი ნახეს, მოეწონა, ფრიდონისთვის ეაგეთა.  </p><p>მუნ ავთანდილს ინდო ეტყვის: „გაქმნევ კარგთა სიშმაგეთა,  </p><p>მოდი, ფრიდონს ველაღობნეთ, ჯოგსა მისსა მოვადგეთა!  </p><p>1376  </p><p>„ჯოგი წავუღოთ, მოსრულნი ვესმით ჯოგისა წაღებად,  </p><p>გამოემართვის საომრად, ველთა სისხლითა დაღებად,  </p><p>ანაზდად გვიცნობს, გაკრთების, გულსა შეჰლამის დაღებად, -  </p><p>ამოა კარგი ლაღობა, ლაღსა შე-ვე-იქმს ლაღებად“.  </p><p>1377  </p><p>დაუწყეს პყრობა ტაიჭთა ფრიდონის უკეთესებსა.  </p><p>მუნ მეჯოგეთა ფანოსი შეექმნა, ეკრა კვესებსა;  </p><p>უყივლეს: „ვინ ხართ, მოყმენო, ვინ იქმთ საქმესა ზესებსა?  </p><p>ჯოგი მისია, ვინ მტერსა ჰკრავს ხრმალსა, არ აკვნესებსა“.  </p><p>1378  </p><p>მათ მშვილდები დაიწვადეს, მეჯოგეთა გაეკიდნეს.  </p><p>მეჯოგენი მიიზახდეს, ხმანი მათნი გაადიდნეს:  </p><p>„გვიშველეთო, გვიშველეთო, მეკობრეთა ამოგვწყვიდნეს!“  </p><p>ხმა შეიქმნა, შეიყარნეს, ფრიდონს ჰკადრეს, არ დაჰრიდნეს.  </p><p>1379  </p><p>შეეკაზმა ფრიდონ, შეჯდა, შეკაზმული გამოვიდა.  </p><p>ხმა შეიქმნა, შეიყარნეს, რაზმი ველთა დაჰფარვიდა.  </p><p>იგი მზენი მოეგებნეს, ვის ზამთარი ვერ დაჰზრვიდა;  </p><p>დაეხურა ზარადები, პირსა მათსა უფარვიდა.  </p><p>1380  </p><p>რა ტარიელ ფრიდონ იცნა, თქვა: „ვნახეო, ვინცა მინა“.  </p><p>მუზარადი მოიხადა, გაიღიმა, გაიცინა;  </p><p>ფრიდონს უთხრა: „რასა ჰლამი, ჩვენი მოსლვა რას გეწყინა?  </p><p>პურად ავი მასპინძელი მოგვეგებვი ომად წინა!“  </p><p>1381  </p><p>ფრიდონ ფიცხლად გარდაიჭრა, დავარდა და თაყვანის-სცა.  </p><p>იგინიცა გარდაუხდეს, მოეხვივნეს, აკოცისცა.  </p><p>ფრიდონ ღმერთსა ხელ-აღპყრობით უსაზომო მადლი მისცა;  </p><p>დიდებულნი აკოცებდეს, იცნობდიან იგი ვისცა.  </p><p>1382  </p><p>ფრიდონ უთხრა: „რასა სდეგით? მოგელოდი უწინარე,  </p><p>მე მზა ვარო, სამსახური თქვენი რამცა დავიზარე!“  </p><p>ჰგვანდა, თუცა შეყრილ იყვნეს ორნი მზენი, ერთი მთვარე,  </p><p>ერთმანერთი დააშვენეს, გაემართნეს, იქცეს გარე.  </p><p>1383  </p><p>ფრიდონის სახლსა გარდახდეს ორნივე, ტურფად გებულსა.  </p><p>ახლოს დაისვამს ავთანდილს, მისსა ძმად-შეფიცებულსა;  </p><p>ტარიელ დაჯდა საჯდომსა, ოქსინო-გარდაგებულსა;  </p><p>მათ უძღვნეს იგი აბჯარი ფრიდონს, ჭაბუკად ქებულსა.  </p><p>1384  </p><p>უთხრეს: „ჯერ ჟამად არა გვაქვს სხვა შენთვის არმაღანია,  </p><p>მაგრა ტურფანი მრავალნი ქვე სადმე გვისხენ სხვანია“.  </p><p>მან დასდვა პირი მიწასა, არ დაიყოვნა ხანია:  </p><p>„ჩემთვის ამისი ბოძება არს თქვენი შესაგვანია“.  </p><p>1385  </p><p>გამოისვენეს მას ღამით ფრიდონის მასპინძლობითა;  </p><p>აბანოს ბანნა, აავსნა შესამოსლისა ძღვნობითა,  </p><p>დამოსნა ტურფა-ტურფითა, ერთმანერთისა მჯობითა,  </p><p>თვალ-მარგალიტი ღარიბი უძღვნა ოქროსა გობითა.  </p><p>1386  </p><p>უთხრა, თუ: „ესე სიტყვაა ავისა მასპინძელისა, -  </p><p>ჰგავს, მოსწყენოდეს სტუმრობა თქვენ ბრძნისა ვითა ხელისა,  </p><p>მაგრა აწ ყოვნა არ ვარგა, წასლვა სჯობს გზისა გრძელისა,  </p><p>თუ ქაჯნი მოგვესწრებიან, საეჭვი არს სიძნელისა.  </p><p>1387  </p><p>„დიდთა რას ვაქმნევთ ლაშქართა? კარგნი გვინდან და ცოტანი;  </p><p>სამასი კაცი გვეყოფის, წავიდეთ მართ მეოტანი;  </p><p>ჩვენ ქაჯეთს ქაჯთა საომრად დავაგნეთ ხრმალთა კოტანი,  </p><p>მას ადრე ვჰპოვებთ, ვისიცა მოგვკლავს ალვისა, მო, ტანი.  </p><p>1388  </p><p>„ქაჯეთს ერთხელ კვლაც ყოფილვარ, ჰნახავთ, თქვენცა გემაგრების;  </p><p>ყოვლგნით კლდეა, გარეშემო მტერი ვერა მოადგების;  </p><p>თუ იდუმალ არ შევუვალთ, ცხადად შებმა არ ეგების,  </p><p>მით ლაშქარი არად გვინდა, რაზმი მალვით ვერ მოგვყვების“.  </p><p>1389  </p><p>იგინიცა დაემოწმნეს ამა მისსა ნაუბარსა.  </p><p>მუნ დააგდეს ქალი ასმათ, ფრიდონ მისცემს საჩუქარსა.  </p><p>თვით სამასსა ცხენოსანსა წაიტანდეს, გმირთა დარსა.  </p><p>ბოლოდ ღმერთი გაუმარჯვებს ყოვლსა, პირველ შენაზარსა.  </p><p>1390  </p><p>ზღვა გაიარეს სამთავე ერთგან ძმად შეფიცებულთა;  </p><p>ფრიდონ გზა იცის, იარეს, დღისით და ღამით რებულთა.  </p><p>ფრიდონ თქვა: „ვახლავთ არეთა ჩვენ, ქაჯეთს მიახლებულთა,  </p><p>აქათგან ღამით ვლა გვინდა, მით არას გამჟღავნებულთა“.  </p><p>1391  </p><p>ამა ფრიდონის თათბირსა სამნივე ერთგან ჰზმიდიან:  </p><p>რა გაუთენდის, დადგიან და ღამით ფიცხლად ვლიდიან;  </p><p>მივიდეს, აჩნდა ქალაქი, მცველთა ვერ დასთვალვიდიან,  </p><p>გარე კლდე იყო, გუშაგთა ხმა ჯარვით გაადიდიან.  </p><p>1392  </p><p>გვირაბის კარსა ჭაბუკი ათი ათასი მცველია.  </p><p>მათ ლომთა ნახეს ქალაქი, მთვარე დგას მუნ ნათელია;  </p><p>თქვეს: „ვითათბიროთ, ვითა ვქმნათ, აწ გამორჩევა ძნელია;  </p><p>ასი ათასსა აჯობებს, თუ გამორჩევით მქმნელია“.  </p></a></body></html>