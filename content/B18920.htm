<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18920" id="chapter-18920"><h1>წიგნი ავთანდილისა ფატმანთანა  </h1><p></p><p>1095  </p><p>მიუწერა: „წავიკითხე შენი წიგნი, ჩემი ქება.  </p><p>შენ მომასწარ, თვარა შენგან მე უფრო მჭირს ცეცხლთა დება;  </p><p>შენცა გინდა, მეცა მინდა გაუწყვედლად შენი ხლება,  </p><p>შეყრა არის პირიანი, ორთავეა რათგან ნება“.  </p><p>1096  </p><p>ფატმანისსა ვერ გიამბობ, მოემატა რა სიამე!  </p><p>მიუწერა: „კმარის, რაცა უშენომან ცრემლი ვლამე,  </p><p>აწ ვიქმნები თავის წინა, აქა მპოვებ მარტოსა მე,  </p><p>მომისწრაფე შეყრა შენი, რა შეღამდეს, მოდი ღამე“.  </p><p>1097  </p><p>მას ღამითვე, საწვეველი რა მიართვეს წიგნი ყმასა,  </p><p>შეღამდა და წა-ცა-ვიდა, სხვა ემთხვია მონა გზასა:  </p><p>„ამას ღამე ნუ მოხვალო, ვერა მპოვებ შენთვის მზასა“.  </p><p>მას ეწყინა, არ დაბრუნდა, თქვა, თუ: „ჰგავსო ეგე რასა!“  </p><p>1098  </p><p>წვეული აღარ დაბრუნდა, კვლა ზევე უკუწვევითა.  </p><p>ფატმან ზის წყენით, შევიდა ავთანდილ მარტო ხე ვითა,  </p><p>დიაცსა წყენა შეატყო, ნახა შესლვითა, შე, ვითა,  </p><p>ვერ დაიჩინა შიშითა და მისითავე თნევითა.  </p><p>1099  </p><p>ერთგან დასხდეს და დაიწყეს კოცნა, ლაღობა წყლიანი;  </p><p>შემოდგა კარსა ყმა ვინმე კეკლუცი, ტან-ნაკვთიანი,  </p><p>შემოვლო ახლოს, შემოჰყვა მონა ხრმალ-დარაკიანი,  </p><p>დაჰკრთა, რა ნახა ავთანდილ: ჰგავსო, თუ გზაა კლდიანი.  </p><p>1100  </p><p>ფატმან რა ნახა, შეშინდა, ძრწის და მიეცა ძრწოლასა.  </p><p>მან გაკვირვებით უჭვრიტა მათსა ლაღობა-წოლასა;  </p><p>უთხრა: „არ გიშლი, დიაცო, ფერთა მი და მო კრთოლასა,  </p><p>გამითენდების, განანებ მაგა მოყმისა ყოლასა!  </p><p>1101  </p><p>„გამკიცხე, ბოზო დიაცო, და დამდევ გასათრეველად,  </p><p>მაგრა სცნობ ხვალე პასუხსა მაგა საქმისა მზღვეველად:  </p><p>ვარ შენთა შვილთა შენითა კბილითა დამაჭმეველად,  </p><p>დავშალო, წვერთა ფუ მიყავ, ხელიღა ვრბოდე მე ველად!“  </p><p>1102  </p><p>ესე თქვა და კაცმან წვერთა მოიზიდნა, გავლნა კარნი;  </p><p>ფატმან შექმნა თავის ცემა, ღაწვნი ესხნეს ნახოკარნი;  </p><p>ცრემლთა, მისთა მონადენთა, წყაროსებრნი ისმნეს წკარნი;  </p><p>თქვა: „დამქოლეთ, მოდით, ქვითა, მომადეგით მომაკარნი!“  </p><p>1103  </p><p>მოთქვამს: „მოვკალ, ჰაი, ქმარი, ამოვწყვიდენ წვრილნი შვილნი,  </p><p>იავარ-ვყავ საქონელი, უსახონი თვალნი თლილნი,  </p><p>გავეყარე საყვარელთა, ვა გამზრდელნი, ვა გაზრდილნი!  </p><p>ბოლოდ ვექმენ სახლსა ჩემსა, სიტყვანია ჩემნი წბილნი“.  </p><p>1104  </p><p>ამას ყველასა ავთანდილ ისმენდა გაცბუნვებული;  </p><p>უბრძანა: „რა გჭირს, რას იტყვი, რასთვის ხარ აგრე ვებული?  </p><p>რას დაგექადა იგი ყმა, რა ნახა შენგან კლებული?  </p><p>დადუმდი, მითხარ, ვინ იყო, ანუ რად საქმედ რებული?“  </p><p>1105  </p><p>დიაცმან უთხრა: „ჰე ლომო, ხელი ვარ ცრემლთა დენითა,  </p><p>ნურას ნუ მკითხავ ამბავსა, ვერცა რას გითხრობ ენითა;  </p><p>დავხოცენ შვილნი ხელითა, მით ვარ აღარას ლხენითა.  </p><p>თავი მოვიკალ უთმინოდ სიყვარულითა შენითა.  </p><p>1106  </p><p>„ესეგვარი დია მიჰხვდეს სიტყვა-მცთარსა, ენა-მეტსა,  </p><p>ხვაშიადის ვერ-მმალავსა, უჭკუოსა, შმაგსა, რეტსა;  </p><p>ვაგლახითა მეწივენით, გეტყვი ყოვლსა ჩემსა მჭვრეტსა,  </p><p>მკურნალმანცა ვერა ჰკურნოს თავისისა სისხლის მხვრეტსა.  </p><p>1107  </p><p>„ორისაგან ერთი ქმენით, ამის მეტსა ნურას ჰლამით:  </p><p>მო- ვითა -ჰკლავ იმა კაცსა, წადი, მოკალ მალვით ღამით,  </p><p>მე და სრულად სახლი ჩემი დახოცასა დაგვხსენ ამით!  </p><p>მოხვალ, გითხრობ ყველაკასა, მე ვითა ვარ ცრემლთა ლამით.  </p><p>1108  </p><p>„თვარა ღამითვე ტვირთები შენი წაიღე ვირითა,  </p><p>დააგდე ჩემი მიდამო, სრულად მიკრიფე, მი, რითა.  </p><p>ვეჭვ, რომე ჩემთა ცოდვათა შენცა აგავსონ ჭირითა,  </p><p>თუ დარბაზს მივა იგი ყმა, შვილთა დამაჭმევს პირითა“.  </p><p>1109  </p><p>რა ესე ესმა ავთანდილს ლაღსა, ბუნება-ზიარსა,  </p><p>ადგა და ლახტი აიღო, რა ტურფა რამე მხნე არსა!  </p><p>„ამა საქმესა ვერ-ცნობა, - თქვა, - ჩემი სიძუნწე არსა“.  </p><p>ნუ ეჭვ სულ-დგმულსა ქვეყანად, თუ ვითმე მისებრი არსა!  </p><p>1110  </p><p>ფატმანს უთხრა: „კაცი მომეც მასწავლელად, წინამძღვარად,  </p><p>გზასა მართლად წამიყვანოს, თვარა მეშვლად მინდა არად;  </p><p>იმა კაცსა ვერა ვხედავ მეომრად და ჩემად დარად,  </p><p>რაცა ვუყო, მოგახსენებ, მომიცადე, იყავ წყნარად“.  </p><p>1111  </p><p>მას მისცა მონა დიაცმან წინამძღვრად, წა-ცა-მყვანელად,  </p><p>კვლავე მიჰყივლა: „ვინათგან ცეცხლი ცხელია აწ ნელად,  </p><p>თუ მო- ვითა -ჰკლა იგი ყმა ჩემად გულისა მფხანელად,  </p><p>ბეჭედი ჩემი აცვია, მას გვედრებ მოსატანელად“.  </p><p>1112  </p><p>ავთანდილ გავლო ქალაქი მით უებროთა ტანითა;  </p><p>ზღვის პირსა სახლი ნაგები დგა ქვითა წითელ-მწვანითა,  </p><p>ქვეშეთკე სრითა ტურფითა, კვლა ზედათ ბანის-ბანითა,  </p><p>დიდროვანითა ტურფითა, მრავლითა თანის-თანითა.  </p><p>1113  </p><p>მუნ მიჰყავს პირ-მზე ავთანდილ მას, მისსა წინამძღომელსა;  </p><p>ხმა-მდაბლად ჰკადრებს: „ისია სრა მისი, ეძებ რომელსა“.  </p><p>უჩვენებს, ეტყვის: „ჰხედაო ბანსა ზე და ქვე მდგომელსა?  </p><p>იქი წევს ძილად, იცოდი, ანუ ქვე ჰპოვებ მჯდომელსა“.  </p><p>1114  </p><p>კარსა წინა დარაჯანი ორნი უწვეს მას, გლახ, ყმასა.  </p><p>ყმა გავიდა, გაეპარა, დააგდებდეს ვირე ხმასა,  </p><p>თვითო ხელი ყელსა მიჰყო, მუნვე მისცა სულთა ხდასა,  </p><p>თავი თავსა შეუტაკა, გაურია ტვინი თმასა.  </p><p>1115  </p><p>იგი ყმა საწოლს მარტო წვა გულითა ჯავრიანითა;  </p><p>ხელ-სისხლიანი ავთანდილ შედგა ტანითა ჯანითა;  </p><p>ვერღა აესწრა, იდუმალ მოკლა, თუ ვერცა ვცანითა.  </p><p>ხელი მოჰკიდა, მიწასა დაასკვნა, დაკლა დანითა.  </p><p>1116  </p><p>მჭვრეტელთა მზე და მებრძოლთა მხეცი და ვითა ზარია.  </p><p>ბეჭდითურთ თითი მოჰკვეთა, ქვესკნელთ მიწასა გარია,  </p><p>ზღვათაკე სარკმლით გატყორცა, ზღვისა ქვიშათა დარია,  </p><p>მისთვის არცა სად სამარე, არცა სათხარად ბარია.  </p><p>1117  </p><p>ხმა მათისა დახოცისა არ გაისმა არსით არა.  </p><p>წამოვიდა ვარდი ტკბილი, რასამცა ვით გაემწარა!  </p><p>ესე მიკვირს, სისხლი მისი ასრე ვითა მოიპარა!  </p><p>რომე პირველ წამოევლო, გზა იგივე წაიარა.  </p><p>1118  </p><p>„რა ფატმანისსა შევიდა ლომი, მზე, მოყმე წყლიანი,  </p><p>უბრძანა: „მოვკალ, მან ყმამან დღე ვეღარ ნახოს მზიანი,  </p><p>თვით მონა შენი მოწმად მყავს, ფიცი აფიცე ღმრთიანი,  </p><p>აჰა თითი და ბეჭედი, და დანა მაქვს სისხლიანი.  </p><p>1119  </p><p>„აწ მითხარ, თუ: რას იტყოდი, რას გაშმაგდი ისრე რეტად?  </p><p>რას გექადდა ისი კაცი? მესწრაფების მეტის-მეტად“.  </p><p>ფატმან ფერხთა მოეხვია: „არა ღირს ვარ პირსა ჭვრეტად,  </p><p>გამიმრთელდა გული წყლული, ახლა დავჯე ცეცხლთა შრეტად.  </p><p>1120  </p><p>„მე და უსენი შვილითურთ აწ ახლად დავიბადენით;  </p><p>ლომო, ქებანი შენნიმცა ჩვენ ვითა ვადიადენით!  </p><p>ვინათგან სისხლთა იმისთა დაღვრასა დაექადენით,  </p><p>თავითგან გითხრობ ყველასა, თქვენ სმენად დაემზადენით“.  </p></a></body></html>