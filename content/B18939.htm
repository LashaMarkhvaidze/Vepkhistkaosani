<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18939" id="chapter-18939"><h1>დასასრული  </h1><p></p><p>1665  </p><p>გასრულდა მათი ამბავი ვითა სიზმარი ღამისა.  </p><p>გარდახდეს, გავლეს სოფელი, - ნახეთ სიმუხთლე ჟამისა! -  </p><p>ვის გრძლად ჰგონია, მისთვისცა არის ერთისა წამისა.  </p><p>ვწერ ვინმე მესხი მელექსე მე რუსთველისად ამისა.  </p><p>1666  </p><p>ქართველთა ღმრთისა დავითის, ვის მზე მსახურებს სარებლად,  </p><p>ესე ამბავი გავლექსე მე მათად საკამათებლად,  </p><p>ვინ არის აღმოსავლეთით დასავლეთს ზართა მარებლად,  </p><p>ორგულთა მათთა დამწველად, ერთგულთა გამახარებლად.  </p><p>1667  </p><p>დავითის ქმნანი ვითა ვთქვნე სიჩალხე-სიხაფეთანი!  </p><p>ესე ამბავნი უცხონი, უცხოთა ხელმწიფეთანი,  </p><p>პირველ ზნენი და საქმენი, ქებანი მათ მეფეთანი,  </p><p>ვპოვენ და ლექსად გარდავთქვენ, ამითა ვილაყფეთანი.  </p><p>1668  </p><p>ესე ასეთი სოფელი, არვისგან მისანდობელი,  </p><p>წამია კაცთა თვალისა და წამწამისა მსწრობელი!  </p><p>რასა ვინ ეძებთ, რას აქმნევთ? ბედია მაყივნებელი,  </p><p>ვის არ შეუცვლის, კარგია, ორისავ იყოს მხლებელი.  </p><p>1669  </p><p>ამირან დარეჯანის ძე მოსეს უქია ხონელსა,  </p><p>აბდულ-მესია - შავთელსა, ლექსი მას უქეს რომელსა,  </p><p>დილარგეთ - სარგის თმოგველსა, მას ენა-დაუშრომელსა,  </p><p>ტარიელ - მისსა რუსთველსა, მისთვის ცრემლ-შეუშრომელსა </p></a></body></html>