<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18923" id="chapter-18923"><h1>წიგნი ფატმანისა ნესტან-დარეჯანთანა  </h1><p></p><p>1270  </p><p>ფატმან სწერს: „აჰა, მნათობო, სოფლისა მზეო ზენაო,  </p><p>შენთა შორს-მყოფთა ყოველთა დამწველო, ამაზრზენაო,  </p><p>სიტყვა-მჭევრო და წყლიანო, ტურფაო, ლამაზ-ენაო,  </p><p>ბროლო და ლალო - ოროვე კვლა ერთგან შენათხზენაო!  </p><p>1271  </p><p>„თუცა თუ შენი ამბავი შენ არა მომასმენიე,  </p><p>მე ეგრეცა ვცან მართალი, მით გულსა მოვალხენიე;  </p><p>შენთვის ხელ-ქმნილსა ტარიელს ამბითა მოალხენიე;  </p><p>ორნივე მიჰხვდეთ წადილსა, იგი ვარდობდეს, შენ იე.  </p><p>1272  </p><p>„მოსრულა შენად საძებრად მისი ძმად-შეფიცებული,  </p><p>ავთანდილ, მოყმე არაბი, არაბეთშიგან ქებული,  </p><p>სპასპეტი როსტენ მეფისა, ვერვისგან დაწუნებული;  </p><p>შენ სწერდი შენსა ამბავსა, ლაღი, ბრძნად გაგონებული.  </p><p>1273  </p><p>„ჩვენ ამისთვის ესე მონა გამოვგზავნეთ თქვენსა წინა,  </p><p>ვცნათ ამბავი ქაჯეთისა, მოსრულანცა ქაჯნი შინა?  </p><p>მანდაურთა მეომართა ანგარიში წვრილად გვინა:  </p><p>ვინ არიან მცველნი შენნი, ან თავადი მათი ვინ ა?  </p><p>1274  </p><p>„რაცა იცი მანდაური, მოგვიწერე, გაამჟღავნე;  </p><p>მერმე შენსა საყვარელსა ნიშანი რამ გაუგზავნე!  </p><p>შენი ყველა აქანამდის ჭირი ლხინსა გაათავნე,  </p><p>ღმერთსა უნდეს, მოყვარენი შესაფერნი შეგაზავნე!  </p><p>1275  </p><p>- „წადი, უსტარო, ისწრაფე, თუ მუხლი გქონდეს მალები;  </p><p>დაგნატრი, მიხვალ, დაგხვდების ბროლი, სათი და ლალები;  </p><p>ბედად შენ მჯობხარ, უსტარო, გნახვენ დამწველის თვალები,  </p><p>შენს უკან ჩემი სიცოცხლე, თუ გესმის, არ გებრალები?“  </p><p>1276  </p><p>ფატმან მისცა დაწერილი მას გრძნეულსა ხელოვანსა.  </p><p>„ესე წიგნი მიართვიო ქალსა, მზისა დასაგვანსა!“  </p><p>მან გრძეულმან მოლი რამე წამოისხა ზედა ტანსა,  </p><p>მასვე წამსა დაიკარგა, გარდაფრინდა ბანის-ბანსა.  </p><p>1277  </p><p>წავიდა ვითა ისარი კაცისა მშვილდ-ფიცხელისა.  </p><p>რა ქაჯეთს შეხდა, ქმნილ იყო ოდენ ბინდ-ბანდი ბნელისა.  </p><p>უჩინოდ შევლო სიმრავლე მოყმისა, კართა მცველისა,  </p><p>მას მზესა ჰკადრა ამბავი მისისა სასურველისა.  </p><p>1278  </p><p>ციხისა კარნი დახშულნი შევლნა მართ ვითა ღიანი,  </p><p>შევიდა ზანგი პირ-შავი, თმა-გრძელი, ტან-ნაბდიანი;  </p><p>იგი მზე დაკრთა, ეგონა სამისო რამე ზიანი,  </p><p>შეცვალა ვარდი ზაფრანად, ლაჟვარდის-ფერად - იანი.  </p><p>1279  </p><p>ზანგმან უთხრა: „ვინ გგონივარ, ანუ აგრე რად დაჰბნდები?  </p><p>მე ვარ მონა ფატმანისა, თქვენს წინაშე ნამგზავრები;  </p><p>ამა წიგნმან გამამართლოს, არ ტყუილად გეუბნები,  </p><p>მზისა შუქნი მოიცადენ, ვარდო, ადრე ნუ დასჭნები!“  </p><p>1280  </p><p>პირ-მზე გაკვირდა ფატმანის ამბითა საკვირველითა,  </p><p>ნუშნი გააპნა, შეიძრნეს სათნი გიშრისა წნელითა.  </p><p>მას იგი წიგნი მონამან მისცა თავისა ხელითა;  </p><p>იკითხავს, სულთქვამს, უსტარსა ალტობს ცრემლითა ცხელითა.  </p><p>1281  </p><p>მონასა ჰკითხა: „მიამბე, ვინ არის ჩემი მძებნელი?  </p><p>ანუ ვინ მიცის ცოცხალი, მიწასა ზედა მტკებნელი?“  </p><p>მან მოახსენა: „ვიკადრებ, რასცა ოდენ ვარ მცნებელი,  </p><p>რა წამოსრულ ხარ, მას აქათ შენგან ჩვენია მზე ბნელი.  </p><p>1282  </p><p>„ფატმანის გული მას აქათ ლახვართა შენახევია;  </p><p>მას რომე ცრემლი სდენია, ზღვათაცა შენართევია;  </p><p>მე ერთხელ შენი ამბავი მისთვის კვლა მიმირთმევია,  </p><p>ღმერთსა ვიმოწმებ, მას აქათ ტირილი არ დაჰლევია.  </p><p>1283  </p><p>„აწ ვინმე მოყმე მოვიდა შვენიერითა პირითა,  </p><p>მან უთხრა წვრილად ყველაი, თქვენ ხართ რითაცა ჭირითა.  </p><p>იგია შენი მძებნელი მკლავითა ვითა გმირითა;  </p><p>მე გამომგზავნეს, დამვედრეს სწრაფა სწრაფითა ხშირითა“.  </p><p>1284  </p><p>ქალმან უთხრა: „მემართლების, ყმაო, შენი ნაუბარი!  </p><p>ფატმან ჩემი რა იცოდა, ვიყავ ვისი წანაგვარი?  </p><p>უღონიოდ არის სადმე ჩემი ცეცხლთა მომდებარი,  </p><p>მე მივუწერ, შენცა ჰკადრე, ვარ ვითამცა გულ-მდუღარი“.  </p></a></body></html>