<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18876" id="chapter-18876"><h1>ამბავი როსტევან არაბთა მეფისა  </h1><p></p><p>32  </p><p>იყო არაბეთს როსტევან, მეფე ღმრთისაგან სვიანი,  </p><p>მაღალი, უხვი, მდაბალი, ლაშქარ-მრავალი, ყმიანი.  </p><p>მოსამართლე და მოწყალე, მორჭმული, განგებიანი,  </p><p>თვით მეომარი უებრო, კვლა მოუბარი წყლიანი.  </p><p>33  </p><p>სხვა ძე არ ესვა მეფესა, მართ ოდენ მარტო ასული,  </p><p>სოფლისა მნათი მნათობი, მზისაცა დასთა დასული;  </p><p>მან მისთა მჭვრეტთა წაუღის გული, გონება და სული,  </p><p>ბრძენი ხამს მისად მაქებრად და ენა ბევრად ასული.  </p><p>34  </p><p>მისი სახელი - თინათინ, არს ესე საცოდნარია!  </p><p>რა გაიზარდა, გაივსო, მზე მისგან საწუნარია.  </p><p>მეფემან იხმნა ვაზირნი, თვით ზის ლაღი და წყნარია,  </p><p>გვერდსა დაისხნა, დაუწყო მათ ამო საუბნარია.  </p><p>35  </p><p>უბრძანა: „გკითხავ საქმესა, ერთგან სასაუბნაროსა:  </p><p>რა ვარდმან მისი ყვავილი გაახმოს, დაამჭნაროსა,  </p><p>იგი წავა და სხვა მოვა ტურფასა საბაღნაროსა;  </p><p>მზე ჩაგვისვენდა, ბნელსა ვსჭვრეტთ ღამესა ჩვენ უმთვაროსა.  </p><p>36  </p><p>„მე გარდასრულვარ, სიბერე მჭირს, ჭირთა უფრო ძნელია,  </p><p>დღეს არა, ხვალე მოვკვდები, სოფელი ასრე მქმნელია;  </p><p>რაღაა იგი სინათლე, რასაცა ახლავს ბნელია?!  </p><p>ჩემი ძე დავსვათ ხელმწიფედ, ვისგან მზე საწუნელია“.  </p><p>37  </p><p>ვაზირთა ჰკადრეს: „მეფეო, რად ჰბრძანეთ თქვენი ბერობა?  </p><p>ვარდი თუ გახმეს, ეგრეცა გვმართებს მისივე ჯერობა:  </p><p>მისივე ჰმეტობს ყოველსა სული და ტურფა ფერობა.  </p><p>მთვარესა მცხრალსა ვარსკვლავმან ვითამცა ჰკადრა მტერობა?!  </p><p>38  </p><p>„მაგას ნუ ჰბრაძანებთ, მეფეო, ჯერთ ვარდი არ დაგჭნობია,  </p><p>თქვენი თათბირი ავიცა სხვისა კარგისა მჯობია;  </p><p>ხამს განაღამცა საქმნელად, რაცა თქვენ გულსა გლმობია:  </p><p>სჯობს და მას მიეც მეფობა, ვისგან მზე შენაფლობია.  </p><p>39  </p><p>„თუცა ქალია, ხელმწიფედ მართ ღმრთისა დანაბადია;  </p><p>არ გათნევთ, იცის მეფობა, უთქვენოდ გვითქვამს კვლა დია;  </p><p>შუქთა მისთაებრ საქმეცა მისი მზებრ განაცხადია.  </p><p>ლეკვი ლომისა სწორია, ძუ იყოს, თუნდა ხვადია“.  </p><p>40  </p><p>ავთანდილ იყო სპასპეტი, ძე ამირ-სპასალარისა,  </p><p>საროსა მჯობი ნაზარდი, მსგავსი მზისა და მთვარისა,  </p><p>ჯერთ უწვერული, სადარო ბროლ-მინა საცნობარისა;  </p><p>მას თინათინის შვენება ჰკლევდის წამწამთა ჯარისა.  </p><p>41  </p><p>გულსა მისსა მიჯნურობა მისი ჰქონდა დამალულად;  </p><p>რა მოჰშორდის, ვერ-მჭვრეტელმან ვარდი შექმნის ფერ-ნაკლულად;  </p><p>ნახის, ცეცხლი გაუახლდის, წყლული გახდის უფრო წყლულად.  </p><p>საბრალოა, სიყვარული კაცსა შეიქმს გულ-მოკლულად!  </p><p>42  </p><p>რა მეფედ დასმა მეფემან ბრძანა მისისა ქალისა,  </p><p>ავთანდილს მიჰხვდა სიამე, ვსება სჭირს მას აქ ალისა;  </p><p>თქვა: „ზედა-ზედა მომხვდების ნახვა მის ბროლ-ფიქალისა,  </p><p>ნუთუ მით ვპოვო წამალი მე ჩემი, ფერ-გამქრქალისა!“  </p><p>43  </p><p>არაბეთს გასცა ბრძანება დიდმან არაბთა მფლობელმან:  </p><p>„თინათინ ჩემი ხელმწიფედ დავსვი მე, მისმან მშობელმან;  </p><p>მან განანათლნეს ყოველნი, ვით მზემან მანათობელმან.  </p><p>მოდით და ნახეთ ყოველმან შემსხმელმან, შემამკობელმან!“  </p><p>44  </p><p>მოვიდეს სრულნი არაბნი, ჯარი განმრავლდა ხასისა:  </p><p>ავთანდილ პირ-მზე, სპასპეტი ლაშქრისა ბევრ-ათასისა,  </p><p>ვაზირი სოგრატ, მოახლე მეფისა დასთა დასისა;  </p><p>მათ რომე დადგეს საჯდომი, თქვეს: „უთქმელია ფასისა!“  </p><p>45  </p><p>თინათინ მიჰყავს მამასა პირითა მით ნათელითა,  </p><p>დასვა და თავსა გვირგვინი დასდგა თავისა ხელითა,  </p><p>მისცა სკიპტრა და შემოსა მეფეთა სამოსელითა.  </p><p>ქალი მზებრ უჭვრეტს ყოველთა ცნობითა ზე-მხედველითა.  </p><p>46  </p><p>უკუდგეს და თაყვანის-სცეს მეფემან და მისთა სპათა,  </p><p>დალოცეს და მეფედ დასვეს, ქება უთხრეს სხვაგნით სხვათა,  </p><p>ბუკსა ჰკრეს და წინწილანი დაატკბობდეს მათთა ხმათა.  </p><p>ქალი ტირს და ცრემლსა აფრქვევს, ჰხრის ყორნისა ბოლო-ფრთათა.  </p><p>47  </p><p>მამისა ტახტსა საჯდომად თავი არ ეღირსებოდა,  </p><p>ამად ტირს, ბაღი ვარდისა ცრემლითა აივსებოდა;  </p><p>მეფე სწვრთის: „მამა ყოველი ძისაგან ითავსებოდა,  </p><p>ამისად ქმნამდის დამწველი ცეცხლი არ დამევსებოდა“.  </p><p>48  </p><p>უბრძანა: „ნუ სტირ, ასულო, ისმინე ჩემი თხრობილი:  </p><p>დღეს შენ ხარ მეფე არაბეთს, ჩემგან ხელმწიფედ ხმობილი,  </p><p>აქათგან ესე სამეფო შენი არს მართ მონდობილი.  </p><p>ხარმცა ბრძნად მქმნელი საქმისა, იყავ წყნარი და ცნობილი!  </p><p>49  </p><p>„ვარდთა და ნეხვთა ვინათგან მზე სწორად მოეფინების,  </p><p>დიდთა და წვრილთა წყალობა შენმცა ნუ მოგეწყინების!  </p><p>უხვი ახსნილსა დააბამს, იგი თვით ების, ვინ ების.  </p><p>უხვად გასცემდი, ზღვათაცა შესდის და გაედინების.  </p><p>50  </p><p>„მეფეთა შიგან სიუხვე, ვით ედემს ალვა, რგულია;  </p><p>უხვსა ჰმორჩილობს ყოველი, იგიცა, ვინ ორგულია;  </p><p>სმა-ჭამა - დიდად შესარგი, დება რა სავარგულია?!  </p><p>რასაცა გასცემ, შენია; რას არა, დაკარგულია!“  </p><p>51  </p><p>ამა მამისა სწავლასა ქალი ბრძნად მოისმინებდა,  </p><p>ყურსა უპყრობდა, ისმენდა, წვრთასა არ მოიწყინებდა;  </p><p>მეფე სმასა და მღერასა იქმს, მეტად მოილხინებდა;  </p><p>თინათინ მზესა სწუნობდა, მაგრა მზე თინათინებდა.  </p><p>52  </p><p>მოიხმო მისი გამზრდელი, ერთგული, ნაერთგულევი,  </p><p>უბრძანა: „ჩემი საჭურჭლე, შენგან დანაბეჭდულევი,  </p><p>მომართვი ჩემი ყველაი, ჩემი ნაუფლისწულევი“.  </p><p>მოართვეს. გასცა უზომო, უანგარიშო, ულევი.  </p><p>53  </p><p>მას დღე გასცემს ყველაკასა სივაჟისა მოგებულსა,  </p><p>რომე სრულად ამოაგებს მცირესა და დიდებულსა.  </p><p>მერმე ბრძანა: „ვიქმ საქმესა, მამისაგან სწავლებულსა,  </p><p>ჩემსა ნუვინ ნუ დაჰმალავს საჭურჭლესა დადებულსა“.  </p><p>54  </p><p>უბრძანა: „წადით, გახსენით, რაცა სად </p><p>საჭურჭლენია!  </p><p>ამილახორო, მოასხი რემა, ჯოგი და ცხენია!“  </p><p>მოიღეს. გასცა უზომო, სიუხვე არ მოსწყენია.  </p><p>ლარსა ჰხვეტდიან ლაშქარნი, მართ ვითა მეკობრენია.  </p><p>55  </p><p>ალაფობდეს საჭურჭლესა მისსა, ვითა ნათურქალსა,  </p><p>მას ტაიჭსა არაბულსა, ქვე-ნაბამსა, ნასუქალსა;  </p><p>რომე ჰგვანდა სიუხვითა ბუქსა, ზეცით ნაბუქალსა,  </p><p>არ დაარჩენს ცალიერსა არ ყმასა და არცა ქალსა.  </p><p>56  </p><p>დღე ერთ გარდახდა; პურობა, სმა-ჭამა იყო, ხილობა,  </p><p>ნადიმად მსხდომთა ლაშქართა მუნ დიდი შემოყრილობა;  </p><p>მეფემან თავი დაჰკიდა და ჰქონდა დაღრეჯილობა.  </p><p>„ნეტარ, რა უმძიმს, რა სჭირსო?“, შექმნეს ამისი ცილობა.  </p><p>57  </p><p>თავსა ზის პირ-მზე ავთანდილ, მჭვრეტთაგან მოსანდომია,  </p><p>სპათა სპასპეტი, ჩაუქი, ვითა ვეფხი და ლომია;  </p><p>ვაზირი ბერი სოგრატი თვით მასთანავე მჯდომია.  </p><p>თქვეს, თუ: „რა უმძიმს მეფესა, ანუ რად ფერი ჰკრთომია?“  </p><p>58  </p><p>თქვეს, თუ: „მეფე ცუდსა რასმე გონებასა ჩავარდნილა,  </p><p>თვარა აქა სამძიმარი მათი ყოლა არა ქმნილა“.  </p><p>ავთანდილ თქვა: „სოგრატ, ვჰკითხოთ, გვითხრას, რადმცა შეგვეცილა?  </p><p>ვჰკადროთ რამე სალაღობო, რასათვისმცა გაგვაწბილა?“  </p><p>59  </p><p>ადგეს სოგრატ და ავთანდილ ტანითა მით კენარითა,  </p><p>თვითო აივსეს ჭიქები, მივლენ ქცევითა წყნარითა,  </p><p>წინა მიუსხდეს მუხლ-მოყრით, პირითა მოცინარითა.  </p><p>ვაზირი ლაღობს ენითა, წყლიანად მოუბნარითა:  </p><p>60  </p><p>„დაგიღრეჯია, მეფეო, აღარ გიცინის პირიო.  </p><p>მართალ ხარ: წახდა საჭურჭლე თქვენი მძიმე და ძვირიო,  </p><p>ყველასა გასცემს ასული თქვენი საბოძვარ-ხშირიო;  </p><p>ყოლამცა მეფედ ნუ დასვი! თავსა რად უგდე ჭირიო?“  </p><p>61  </p><p>რა მეფემან მოისმინა, გაცინებით შემოჰხედნა,  </p><p>გაუკვირდა: ვით მკადრაო, ან სიტყვანი ვით გაბედნა?!  </p><p>„კარგა ჰქმენო, - დაუმადლა, წყალობანი უიმედნა, -  </p><p>ჩემი ზრახვა სიძუნწისა, ტყუის, ვინცა დაიყბედნა!  </p><p>62  </p><p>„ეგე არ მიმძიმს, ვაზირო, ესეა, რომე მწყენია:  </p><p>სიბერე მახლავს, დავლიენ სიყმაწვილისა დღენია,  </p><p>კაცი არ არის, სითგანცა საბრძანებელი ჩვენია,  </p><p>რომე მას ჩემგან ესწავლნეს სამამაცონი ზნენია.  </p><p>63  </p><p>„ერთაი მიზის ასული, ნაზარდი სათუთობითა;  </p><p>ღმერთმან არ მომცა ყმა-შვილი, - ვარ საწუთროსა თმობითა, -  </p><p>ანუმცა მგვანდა მშვილდოსნად, ანუ კვლა ბურთაობითა;  </p><p>ცოტასა შემწევს ავთანდილ ჩემგანვე ნაზარდობითა“.  </p><p>64  </p><p>ყმა მეფისა ბრძანებასა ლაღი წყნარად მოისმენდა,  </p><p>თავ-მოდრეკით გაიღიმნა, გაცინება დაუშვენდა,  </p><p>თეთრთა კბილთათ გამომკრთალსა შუქსა ველთა მოაფენდა.  </p><p>მეფე ჰკითხავს: „რას იცინი, ანუ ჩემგან რა შეგრცხვენდა?“  </p><p>65  </p><p>კვლა უბრძანა: „თავსა ჩემსა, რას იცინი, რად დამგმეო?“  </p><p>ყმამან ჰკადრა: „მოგახსენებ და ფარმანი მიბოძეო,  </p><p>რაცა გკადრო, არ გეწყინოს, არ გაჰრისხდე, არ გასწყრეო,  </p><p>არ გამხადო კადნიერად, არ ამიკლო ამათზეო“.  </p><p>66  </p><p>უბრძანა: „რადმცა ვიწყინე თქმა შენგან საწყინარისა!“  </p><p>ფიცა მზე თინათინისა, მის მზისა მოწუნარისა.  </p><p>ავთანდილ იტყვის: „დავიწყო კადრება საუბნარისა:  </p><p>ნუ მოჰკვეხ მშვილდოსნობასა, თქმა სჯობს სიტყვისა წყნარისა.  </p><p>67  </p><p>„მიწაცა თქვენი ავთანდილ თქვენს წინა მშვილდოსანია;  </p><p>ნაძლევი დავდვათ, მოვასხნეთ მოწმად თქვენნივე ყმანია;  </p><p>მოასპარეზედ ვინ მგავსო? - ცუდნიღა უკუთქმანია.  </p><p>გარდამწყვედელი მისიცა ბურთი და მოედანია!“  </p><p>68  </p><p>- „მე არ შეგარჩენ შენ ჩემსა მაგისა დაცილებასა.  </p><p>ბრძანე, ვისროლოთ, ნუ იქმო შედრეკილობა-კლებასა,  </p><p>კარგთა ყმათასა ვიქმოდეთ მოწმად ჩვენთანა ხლებასა,  </p><p>მერმე გამოჩნდეს მოედანს, ვისძი უთხრობდენ ქებასა!“  </p><p>69  </p><p>ავთანდილცა დაჰმორჩილდა, საუბარი გარდაწყვიდეს,  </p><p>იცინოდეს, ყმაწვილობდეს, საყვარლად და კარგად ზმიდეს,  </p><p>ნაძლევიცა გააჩინეს, ამა პირსა დაასკვნიდეს:  </p><p>„ვინცა იყოს უარესი, თავ-შიშველი სამ დღე ვლიდეს!“  </p><p>70  </p><p>კვლა ბრძანა: „მონა თორმეტი შევსხათ ჩვენთანა მარებლად,  </p><p>თორმეტი ჩვენად ისრისა მომრთმევლად, მოსახმარებლად, -  </p><p>ერთაი შენი შერმადინ არს მათად დასადარებლად, -  </p><p>ნასროლ-ნაკრავსა სთვალვიდენ უტყუვრად, მიუმცდარებლად“.  </p><p>71  </p><p>მონადირეთა უბრძანა: „მინდორნი მოიარენით,  </p><p>დასცევით ჯოგი ნადირთა, თავნი ამისთვის არენით“.  </p><p>ლაშქარნი სამზოდ აწვივნეს: „მოდით და მოიჯარენით“.  </p><p>გაყარეს სმა და ნადიმი. მუნ ამოდ გავიხარენით.  </p></a></body></html>