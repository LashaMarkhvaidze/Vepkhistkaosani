<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18924" id="chapter-18924"><h1>წიგნი ნესტან-დარეჯანისა ფატმანთანა  </h1><p></p><p>1285  </p><p>პირ-მზე სწერს: „აჰა, ხათუნო, დედისა მჯობო დედაო!  </p><p>მისგან ტყვე-ქმნილსა სოფელმან რა მიყო, ამას ჰხედაო?  </p><p>მე, გლახ, მათ ჩემთა პატიჟთა სხვაცა დამერთო ზედაო,  </p><p>აწ ვნახე შენი უსტარი, მე დიდად მეიმედაო.  </p><p>1286  </p><p>„შენ ორთა დამხსენ გრძნეულთა, გამიადვილე ჭირები,  </p><p>აწ აქა სრულთა ქაჯთაგან ვარ ასრე დანამჭირები:  </p><p>ერთსა მცავს ერთი სამეფო, ბევრჯერ ათასი გმირები,  </p><p>ავად მომიხდა თათბირი და ჩემი დანაპირები!  </p><p>1287  </p><p>„სხვად ამბავი აქაური მეტი რამცა მოგიწერე:  </p><p>ქაჯთა მეფე არ მოსრულა, არცა მოვლენ ქაჯნი ჯერე,  </p><p>მაგრა სპანი უთვალავნი მცვენ და მათი სიალფე-რე,  </p><p>რასა ჰქვიან ძებნა ჩემი? არ ეგების, დაიჯერე!  </p><p>1288  </p><p>„ვინცაღა ჩემი მძებნელი მოსრულა, ცუდ-მაშვრალია,  </p><p>იჭირვის, იწვის, ენთების, ჩემი სწვავს ცეცხლებრ ალია,  </p><p>მაგრა მას ვჰნატრი, უნახავს მზე, ამად არ-დამზრალია,  </p><p>უმისოდ ჩემი სიცოცხლე, ვამე, რა დიდი ბრალია!  </p><p>1289  </p><p>„შენ ამბავი არ გიამბე, მაშინ ამად დაგიმალე,  </p><p>ვერ იტყოდა ენა ჩემი, თავი ჭირთა გავაკრძალე;  </p><p>გეაჯები, საყვარელსა შემახვეწე, შემაბრალე,  </p><p>ნუ წამოვა ძებნად ჩემად, მიუწერე, შე-ცა-სთვალე.  </p><p>1290  </p><p>„მე რომ მჭირს, კმარის, ნუ მომკლავს ამისითავე სწორითა:  </p><p>მას მკვდარსა ვნახავ, მოვკვდები მე სიკვდილითა ორითა.  </p><p>ვერას ვინ მარგებს, დასტურად ვიცი, არ რამე ჭორითა,  </p><p>არ დაგმორჩილდეს, დამქოლე შავისა ქვისა ყორითა.  </p><p>1291  </p><p>„გეთქვა ნიშნისა გაგზავნა, აწ ესე განამჟღავნია,  </p><p>მისეულთავე რიდეთა ნაკვეთი გამიგზავნია;  </p><p>ესენი ჩემთვის მის გამო ტურფანი სანახავნია,  </p><p>თუცა თუ ფერად ბედისა ჩემისა მსგავსად შავნია“.  </p></a></body></html>