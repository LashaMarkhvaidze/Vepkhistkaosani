<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18927" id="chapter-18927"><h1>წასლვა ავთანდილისა გულანშაროთ და ტარიელის შეყრა  </h1><p></p><p>1327  </p><p>გამოვლნა ზღვანი ავთანდილ მგზავრითა რითმე ნავითა,  </p><p>პირ-მხიარული აცორვებს მართ ოდენ მარტო თავითა;  </p><p>მას შეყრა ტარიელისა უხარის მით ამბავითა,  </p><p>ხელ-განპყრობილი გულითა არს ღმრთისა საესავითა.  </p><p>1328  </p><p>მოწურვილ იყო ზაფხული, ქვეყნით ამოსლვა მწვანისა,  </p><p>ვარდის ფურცლობის ნიშანი, დრო მათის პაემანისა,  </p><p>ეტლის ცვალება მზისაგან, შეჯდომა სარატანისა.  </p><p>სულთქნა, რა ნახა ყვავილი მან, უნახავმან ხანისა.  </p><p>1329  </p><p>აგრგვინდა ცა და ღრუბელნი ცროდეს ბროლისა ცვარითა;  </p><p>ვარდთა აკოცა ბაგითა, მითვე ვარდისა დარითა;  </p><p>უბრძანა: „გიჭვრეტ თვალითა, გულ-ტკბილად შემხედვარითა,  </p><p>მისად სანაცვლოდ მოვილხენ თქვენთანა საუბარითა“.  </p><p>1330  </p><p>რა მოეგონის მოყვარე, სდინდიან ცრემლნი მწარენი.  </p><p>ტარიელისკენ იარნა მან გზანი საწყინარენი,  </p><p>უდაბურნი და უგზონი, უცხონი რამე არენი,  </p><p>სადაცა ნახნის, დახოცნის ლომ-ვეფხნი მოშამბნარენი.  </p><p>1331  </p><p>ქვაბნი გამოჩნდეს, ეამა, იცნა, თქვა: „იგი კლდენია,  </p><p>სადაა ჩემი მოყვარე და ვისთვის ცრემლი მდენია;  </p><p>ღირს ვარმცა, ვნახო პირის-პირ, უამბო, რაცა მსმენია,  </p><p>არ მოსრულ იყოს, რაღა ვქმნა, ცუდ ჩემი განავლენია!  </p><p>1332  </p><p>„თუ მოსრულა, უღონიოდ შინა ხანსა არ დაზმიდა,  </p><p>მინდორს სადმე წავიდოდა, მხეცისაებრ ველთა ვლიდა;  </p><p>სჯობს, თუ შამბ-შამბ წავიარო“, - იგონებდა, იხედვიდა,  </p><p>ესე თქვა და მიუქცია, მინდორთაკე წამოვიდა.  </p><p>1333  </p><p>მიაცორვებს და იმღერის მხიარულითა გულითა,  </p><p>მართ სახელ-დებით უყივის ხმითა მით სიხარულითა.  </p><p>ცოტაი წავლო, გამოჩნდა მზე სინათლითა სრულითა:  </p><p>შამბისა პირსა ტარიელ დგა ხრმლითა მომახულითა.  </p><p>1334  </p><p>ტარიელს ლომი მოეკლა, მით ხრმალსა სისხლი სცხებოდა;  </p><p>შამბისა პირსა ქვეითი დგა, ცხენი არა ჰხლებოდა;  </p><p>ყივილი ავთანდილისა ესმოდა, ეოცებოდა,  </p><p>შეხედნა, იცნა, გაიქცა, მისკე მირბოდა, ხლდებოდა.  </p><p>1335  </p><p>ხრმალი გატყორცა ტარიელ, მიჰმართა მისსა ძმობილსა.  </p><p>ყმა ცხენისაგან გარდიჭრა, ჰგვანდა ეტლისა სწრობილსა.  </p><p>მათ ერთმანერთსა აკოცეს, ჰგვანან ყელ-გარდაჭდობილსა,  </p><p>ხმა შაქრის-ფერად გაუხდა ვარდსა, ხშირ-ხშირად პობილსა.  </p><p>1336  </p><p>ტარიელ მოთქვა ტირილით სიტყვა ნატიფი, მჭევრები:  </p><p>- სისხლისა ღვარმან შეღება წითლად გიშრისა ტევრები,  </p><p>ალვასა წყარო ცრემლისა მორწყავს, ნაკადი ბევრები, -  </p><p>„რათგან შენ გნახე, რა მგამა, პატიჟი მჭირდეს მევ რები!“  </p><p>1337  </p><p>ტარიელ ტირს და ავთანდილ სიცილით ეუბნებოდა;  </p><p>გაღიმდის, ძოწი გააპის, კბილთაგან ელვა ჰკრთებოდა;  </p><p>ეტყოდა: „ვცანო ამბავი, შენ რომე გეამებოდა,  </p><p>აწ გაახლდების ყვავილი, ვარდი აქამდის ჭნებოდა“.  </p><p>1338  </p><p>ტარიელ უთხრა: „ჰე ძმაო, კმარის, დღეს რაცა მლხენია,  </p><p>ყოველი ჩემი სალხინო მინახავს, - ნახვა შენია;  </p><p>სხვად ნუ ყოს ღმერთმან წამალი, არცა რა მოგისმენია:  </p><p>კაცმანმცა სოფელს ვით პოვა, რაცა რა საქმე ზენია!“  </p><p>1339  </p><p>რა ტარიელ არ შესჯერდა, ავთანდილცა არ დაწყნარდა,  </p><p>მის ამბისა დაყოვნება ვეღარ გაძლო, აუჩქარდა,  </p><p>გამოიღო რიდე მისი, ვინ ბაგეთა ვარდი ვარდა.  </p><p>რა ტარიელ ნახა, იცნა, გამოუღო, შემოვარდა.  </p><p>1340  </p><p>წიგნი და კიდე რიდისა იცნა და გა-ცა-შალა მან,  </p><p>პირსა დაიდვა, დაეცა, ვარდმან ფერითა მკრთალამან,  </p><p>სულნი გაიქცნეს, მოდრიკა თავი გიშრისა ტალამან.  </p><p>მისნი ვერ გაძლნეს პატიჟნი ვერ კაენ, ვერცა სალამან.  </p><p>1341  </p><p>ავთანდილ უჭვრეტს ტარიელს, უსულოდ ქვე-მდებარესა,  </p><p>შეფრინდა, შველად მიჰმართა მას, ტკბილად მოუბარესა,  </p><p>ვერა ვერ არგო დამწვარსა, სრულად ცეცხლ-ნადებარესა;  </p><p>მისთა ნიშანთა სიცოცხლე მართ მისი მიიბარესა.  </p><p>1342  </p><p>ავთანდილ დაჯდა ტირილად, ტირს ხმითა შვენიერითა,  </p><p>ყორანსა გაჰგლეჯს ხშირ-ხშირად, აფრთხობს ბროლისა ჭერითა;  </p><p>გახეთქა ლალი, გათლილი ანდამატისა კვერითა,  </p><p>მუნით წყარონი გამოჩნდეს, ძოწსა ვამსგავსე ფერითა.  </p><p>1343  </p><p>პირსა იხოკს, ღაწვთა სისხლი ჩასდიოდა მისსა მჭვრეტსა:  </p><p>„რაცა ვქმენო, არ უქმნია არცა შმაგსა, არცა რეტსა;  </p><p>წყალი სწრაფით რად დავასხი ცეცხლსა, ძნელად დასაშრეტსა!  </p><p>ჩქარად ეცეს, ვერ გაუძლებს გული ლხინსა მეტის-მეტსა.  </p><p>1344  </p><p>„მე მოვკალ ჩემი მოყვარე; რა მმართებს გაწბილებულსა?  </p><p>თავსა ვაბრალობ საქმესა, არ დასმით გაგონებულსა!  </p><p>ცრუ კაცი კარგად ვერა იქმს საქმესა გაძნელებულსა,  </p><p>თქმულა: &#171;სიწყნარე გმობილი სჯობს სიჩქარესა ქებულსა!&#187;“  </p><p>1345  </p><p>უცნობო-ქმნილი ტარიელ ძეს მსგავსად ნატუსალისად.  </p><p>ავთანდილ ადგა, გამოვლნა შამბნი საძებრად წყალისად,  </p><p>მან პოვა სისხლი ლომისა, მოაქვს სავსებლად ალისად,  </p><p>მკერდსა დაასხა, გა-ვე-ხდა ლაჟვარდი ფერად ლალისად.  </p><p>1346  </p><p>ავთანდილ მკერდსა დაასხა მას ლომსა სისხლი ლომისა;  </p><p>ტარიელ შეკრთა, შეიძრა რაზმი ინდოთა ტომისა,  </p><p>თვალნი აახვნა, მიეცა ძალი ზე წამოჯდომისა.  </p><p>ლურჯად ჩანს შუქი მთვარისა, მზისაგან შუქ-ნაკრთომისა.  </p><p>1347  </p><p>ზამთარი ვარდთა გაახმობს, ფურცელნი ჩამოსცვივიან,  </p><p>ზაფხულის მზისა სიახლე დასწვავს, გვალვასა ჩივიან,  </p><p>მაგრა მას ზედა ბულბულნი ტურფასა ხმასა ყივიან, -  </p><p>სიცხე სწვავს, ყინვა დააზრობს, წყლულნი ორჯელვე სტკივიან.  </p><p>1348  </p><p>აგრევე გული კაცისა მოსაგვარებლად ძნელია,  </p><p>ჭირსა და ლხინსა ორსავე ზედა მართ ვითა ხელია,  </p><p>მიწყივ წყლულდების, საწუთრო მისი აროდეს მრთელია.  </p><p>იგი მიენდოს სოფელსა, ვინცა თავისა მტერია!  </p><p>1349  </p><p>ტარიელ ნახა ნაწერი კვლაცა მკლველისა მისისა,  </p><p>იკითხავს, თუცა აშეთებს კითხვა წიგნისა მისისა;  </p><p>დაუყვის ცრემლმან სინათლე, ბნელად ჩანს შუქი დღისისა.  </p><p>ავთანდილ </p><p>ადგა, დაუწყო თხრობა სიტყვისა მქისისა.  </p><p>1350  </p><p>იტყვის, თუ: „ნაქმრად არ ვარგა კაცისა გასწავლილისად,  </p><p>აწ რადღა გვმართებს ტირილი? ხამს დავსხდეთ ქმნად ღიმილისად;  </p><p>ადეგ, წავიდეთ საძებრად მის მზისა წარხდომილისად!  </p><p>ადრე მიგიყვან, მიყვანა არს შენგან მონდომილი სად.  </p><p>1351  </p><p>„ვითა გვმართებს გახარება, პირველ აგრე გავიხარნეთ,  </p><p>მერმე შევსხდეთ, გავემართნეთ, ქაჯეთისკენ თავნი ვარნეთ,  </p><p>ხრმალნი ჩვენნი ვიწინამძღვრნეთ, მათნი ზურგით დავიყარნეთ,  </p><p>უჭირველნი შემოვიქცეთ, იგი მძორთა დავადარნეთ“.  </p><p>1352  </p><p>მერმე ტარიელ ამბავსა ჰკითხავს, აღარა ბნდებოდა.  </p><p>შეჰხედნის, თვალნი ამართნის, შავ-თეთრი ელვა ჰკრთებოდა,  </p><p>მართ ვითა ლალსა მზისაგან მას ფერი ეზარდებოდა;  </p><p>ვინ ღირს ა, თუცა წყალობით ცა მიწყივ მობრუნდებოდა!  </p><p>1353  </p><p>ავთანდილს მადლი უბრძანა, ქმნა უყო საუბარისა:  </p><p>„მე შენი ქება ვითა ვთქვა, ბრძენთაგან საქებარისა!  </p><p>ვითა ზე-მთისა წყარომან, მოჰრწყე ყვავილი ბარისა,  </p><p>დამწყვიდე დენა ცრემლისა, ნარგისთა ნაგუბარისა.  </p><p>1354  </p><p>„მე ვერა გიყო, ნაცვალი, ღმერთი გარდგიხდის ციერი,  </p><p>ზეგარდმო მისით შემოგზღოს მუქაფა ჩემ-მაგიერი!“  </p><p>შესხდეს და შინა წავიდეს, მათ ლხინი ჰქონდა ძლიერი;  </p><p>აწ გა-ვე-აძღო სოფელმან ასმათ, ადრითგან მშიერი.  </p><p>1355  </p><p>ქვაბისა კარსა ასმათი მარტო ზის, არ-ბარგოსანი.  </p><p>შეჰხედნა, იცნა ტარიელ, თანა ყმა ჭარმაგოსანი, -  </p><p>ორნივე ტურფად იმღერდეს, ვით იადონი მგოსანი, -  </p><p>მაშინვე იცნა, ავარდა მოშლილი პერანგოსანი.  </p><p>1356  </p><p>აქამდის მიწყივ ენახა ქვაბს მისლვა მოტირალისა,  </p><p>აწ გაუკვირდა დანახვა სიცილით მომღერალისა.  </p><p>ზარ-აღებული ავარდა, ცნობა უც ვითა მთრვალისა,  </p><p>არ იცის სმენა ამბისა ჯერთ მისგან სასურვალისა.  </p><p>1357  </p><p>მათ რა ნახეს, შემოჰყივლეს სიცილით და კბილთა ჩენით:  </p><p>„ჰე ასმათო, მოგვივიდა მოწყალება ღმრთისა ზენით:  </p><p>ვპოვეთ მთვარე დაკარგული, რაცა გვწადდა, იგი ვქმენით,  </p><p>აწ გავხედით ბედისაგან ცეცხლთა შრეტით, ჭირთა ლხენით!“  </p><p>1358  </p><p>ავთანდილ ცხენსა გარდახდა ასმათის მოსახვეველად;  </p><p>მან მიჰყო ხელი ალვასა, შტო მოჰყვა მოსარხეველად,  </p><p>ყელსა და პირსა აკოცებს, არის ცრემლისა მფრქვეველად:  </p><p>„რა ჰქმენო, რა სცან, მიამბე, ვტირ შენი მოაჯე ველად“.  </p><p>1359  </p><p>ავთანდილ ასმათს უსტარი მისცა მისისა ზრდილისა,  </p><p>ალვისა შტო-დამჭნარისა, მთვარისა ფერ-მიხდილისა;  </p><p>უთხრა, თუ: „ნახე ნაწერი მის პატიჟ-გარდახდილისა;  </p><p>მზე მოგვეახლა, მოგვეცა ჩვენ მოშორვება ჩრდილისა“.  </p><p>1360  </p><p>ასმათ რა ნახა უსტარი, ცნა მისი დანაწერობა,  </p><p>გაკვირდა, ზარმან აიღო, ათრთოლებს, ვითა ხელობა,  </p><p>ტერფით თხემამდის გაუხდა მას მეტი საკვირველობა;  </p><p>იტყვის: „რა ვნახე, რა მესმის? არსმცა ამისი მრთელობა!“  </p><p>1361  </p><p>ავთანდილ უთხრა: „ნუ გეშის, ეგე ამბავი მრთელია;  </p><p>ლხინი მოგვეცა, მოგვშორდა ყოველი ჭირი ძნელია,  </p><p>მზე მოგვეახლა, უკუნი ჩვენთვის აღარა ბნელია,  </p><p>ბოროტსა სძლია კეთილმან, - არსება მისი გრძელია!“  </p><p>1362  </p><p>ინდოთ მეფე მხიარული ასმათს რასმე უბრძანებდა;  </p><p>ერთმანერთსა ეხვეოდეს, სიხარული ატირებდა;  </p><p>ვარდსა ზედა ყორნის ბოლო ნამსა თხელსა აპკურებდა.  </p><p>კაცსა ღმერთი არ გასწირავს, თუცა კაცი შეიგებდა.  </p><p>1363  </p><p>ღმერთსა მისცეს დიდი მადლი, თქვეს: „გვიყოო, რაცა სჯობდა;  </p><p>აწყა ვცანით, უარესსა პირი თქვენი არ გაბრჭობდა“.  </p><p>ინდოთ მეფე მხიარული ხელ-განპყრობით ამას ხმობდა.  </p><p>ქვაბს შევიდეს მხიარულნი, ასმათ რასმე მასპინძლობდა.  </p><p>1364  </p><p>ტარიელ ეტყვის ავთანდილს: „ისმინე სიტყვა ასები,  </p><p>გიამბობ რასმე ამბავსა, მოამბედ ნუ გენასები:  </p><p>მე ოდეს ქვაბნი წავუხვენ, დავხოცე დევთა დასები,  </p><p>მას აქათ მათი აქა ძეს საჭურჭლე ძვირ-ნაფასები.  </p><p>1365  </p><p>„მე აგრე არა მინახავს, მართ ვითა არა მნდომია;  </p><p>მოდი და გავხსნათ, შევიგნეთ, საჭურჭლე თუ რა ზომია“.  </p><p>ეამა, ადგნეს ორნივე, არცა ქვე ასმათ მჯდომია,  </p><p>დალეწეს კარი ორმოცი, მათგან არ ზედა ომია.  </p><p>1366  </p><p>პოვეს საჭურჭლე უსახო, კვლა უნახავი თვალისა,  </p><p>მუნ იდვა რიყე თვალისა, ხელ-წმიდად განათალისა,  </p><p>ჩნდის მარგალიტი ოდენი ბურთისა საბურთალისა;  </p><p>ვინმცა ქმნა რიცხვი ოქროსა, ვერვისგან დანათვალისა?!  </p><p>1367  </p><p>იგი სახლი ორმოცივე შიგან იყო გატენილი.  </p><p>პოვეს ერთი ზარადხანა, აბჯრისათვის სახლად ქმნილი;  </p><p>მუნ აბჯარი ყოვლი-ფერი ასრე იდვა, ვითა მწნილი,  </p><p>შიგან ერთი კიდობანი დაბეჭდილი, არ-გახსნილი.  </p><p>1368  </p><p>ზედა ეწერა: „აქა ძეს აბჯარი საკვირველიო,  </p><p>ჯაჭვ-მუზარადი, ალმასი, ხრმალი ბასრისა, მჭრელიო;  </p><p>თუ ქაჯნი დევთა შეებნენ, დღე იყოს იგი ძნელიო!  </p><p>უმისჟამისოდ ვინც გახსნას, არის მეფეთა მკლველიო“.  </p><p>1369  </p><p>კიდობანი გახსნეს, პოვეს მუნ აბჯარი სამი ტანი,  </p><p>რასაცა ვით შეიმოსენ მეომარნი სამნი ყმანი:  </p><p>ჯაჭვი, ხრმალი, მუზარადი, საბარკული მათი გვანი, -  </p><p>ზურმუხტისა ბუდებითა იყვნეს ვითა ლუსკუმანი.  </p><p>1370  </p><p>თვითომან თვითო ჩაიცვეს, თავის თავს გამოსცდიდიან,  </p><p>ჯაჭვ-მუზარადსა, აბჯარსა მართ ვერა ვერ მოჰკიდიან;  </p><p>ხრმალი რკინასა მოჰკრიან, ვით ბამბის მკედსა სჭრიდიან,  </p><p>მათ უღირს ყოვლად ქვეყანად, შევატყევ, არ გაჰყიდიან.  </p><p>1371  </p><p>თქვეს: „ესე ნიშნად გვეყოფის, ვართო კარგითა ბედითა;  </p><p>ღმერთმან მოგვხედნა თვალითა, ზეგარდმოთ მონახედითა“.  </p><p>აიღეს იგი აბჯარი თავის-თავისა ქედითა,  </p><p>თვითო მათ, ერთი ფრიდონის საძღვნობლად შეკრეს ღვედითა.  </p><p>1372  </p><p>ოქროც რამე წაიტანეს, მარგალიტი ღარიბები;  </p><p>გამოვიდეს, გამობეჭდეს ორმოცივე საჭურჭლები.  </p><p>ავთანდილ </p><p>თქვა: „ამას იქით დავამაგრო ხრმალთა ნები,  </p><p>ამას ღამე არსად წავალ, რა გათენდეს, არ დავდგები“.  </p><p>1373  </p><p>აქა, მხატვარო, დახატენ ძმათ უმტკიცესნი ძმობილნი,  </p><p>იგი მიჯნურნი მნათობთა, სხვისა ვერვისგან სწრობილნი,  </p><p>ორნივე გმირნი მოყმენი, მამაცობისა ცნობილნი;  </p><p>რა ქაჯეთს მივლენ, გასინჯოთ ომი ლახვართა სობილნი.  </p></a></body></html>