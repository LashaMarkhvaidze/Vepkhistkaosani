<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18926" id="chapter-18926"><h1>წიგნი ავთანდილისა ფრიდონთანა  </h1><p></p><p>1318  </p><p>დაწერა: „ფრიდონ მაღალო, სვე-სრულო მეფეთ-მეფეო,  </p><p>ლომისა მსგავსო ძალ-გულად, მზეო შუქ-მოიეფეო,  </p><p>მოვლენილო და მორჭმულო, მტერთა სისხლისა მჩქეფეო,  </p><p>უმცროსმან ძმამან შორი-შორ სალამი დავიყეფეო!  </p><p>1319  </p><p>„ჭირნი ვნახენ და მო-ცა-მხვდა ნაცვალი ჭირ-ნახულისა,  </p><p>კარგა მოხდომა საქმისა ჩემისა გაზრახულისა;  </p><p>მიცნია მართლად ამბავი პირისა მზედ სახულისა,  </p><p>დამარჩენელი ლომისა მის, ქვესკნელს დამარხულისა.  </p><p>1320  </p><p>„იგი მზე ქაჯთა მეფესა ჰყავს, ქაჯეთს პატიმარია.  </p><p>მუნ მისლვა მიჩანს თამაშად, თუმცა გზა საომარია.  </p><p>ნარგისთათ წვიმა ბროლისა წვიმს, ვარდი ნაწვიმარია,  </p><p>ჯერთ ქალსა ქაჯნი არ ახლვან, მაგრა სპა უამარია.  </p><p>1321  </p><p>„გულ-მხიარული ვიხარებ, ამად არ ცრემლი მმილდების,  </p><p>სადაცა შენ და შენი ძმა ხართ, ძნელი გაადვილდების;  </p><p>რაცა მოგინდეს, უცილოდ იქმთ, იგი არ აგცილდების,  </p><p>არ თურე კაცმან დაგიდგნას, ვეჭვ, კლდეცა გაგილბილდების.  </p><p>1322  </p><p>„აწ შემინდევ, ვერა გნახე, შორს ამისთვის წაგიარე,  </p><p>გზა-გზა ყოვნა აღარა მცალს, პატიმრად ა იგი მთვარე;  </p><p>ადრე მოვალთ მხიარულნი, ჩვენი ნახვა გაიხარე,  </p><p>ამის მეტი რაღა გკადრო, ძმასა ძმურად მოეხმარე.  </p><p>1323  </p><p>„ამა მონათა ჩემზედა გარდაუხდელი გულია:  </p><p>ამოდ მმსახურეს, თქვენიმცა გული ამათთვის სრულია!  </p><p>ქება რად უნდა მას, ვინცა თქვენთანა ხან-დაზმულია?  </p><p>მსგავსი ყველაი მსგავსსა შობს, ესე ბრძენთაგან თქმულია“.  </p><p>1324  </p><p>ესე უსტარი დაწერა, შეკრა და წა-ცა-ხვია მან,  </p><p>მისცა ფრიდონის მონათა ვარდმან და ვითა იამან;  </p><p>შესთვალა ზეპირ, რაცა ხმდა სრულად, მართ ვითა ჰგია, მან,  </p><p>მათ მარგალიტი უჩვენის ძოწისა კარმან ღიამან.  </p><p>1325  </p><p>მონახა, პოვა ავთანდილ ნავი მისისა მხარისა,  </p><p>გამოემართა იგი მზე პირითა სავსე მთვარისა;  </p><p>მაგრა დაგდება უმძიმდა ფატმანის გულ-მდუღარისა;  </p><p>მისთა გამყრელთა ნაკადი ჩასდის სისხლისა ღვარისა.  </p><p>1326  </p><p>ფატმან, უსენ და მონანი ტირან ცრემლითა ცხელითა,  </p><p>იტყვიან: „მზეო, რა გვიყავ? დაგვწვენ ცეცხლითა მწველითა!  </p><p>რად დაგვაბნელენ შენისა მოშორვებისა ბნელითა?  </p><p>და-ცა-გვმარხენო ხელითა ჩვენისა დამმარხველითა!“  </p></a></body></html>