<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18897" id="chapter-18897"><h1>რჩევა ნესტან-დარეჯანის გათხოვებისა  </h1><p></p><p>507   </p><p>„დილასა ადრე სრას მიხმეს, დღე რა ქმნა მწუხრმან ჟამითა;  </p><p>ავდეგ, ვცან მათი ამბავი, წასლვა ვქმენ მითვე წამითა;  </p><p>ვნახე, ორნივე ერთგან სხდეს ხასითა ოდენ სამითა,  </p><p>რა მივე, მითხრეს დაჯდომა, წინაშე დავჯე სკამითა.  </p><p>508  </p><p>„მიბრძანეს, თუ: &#171;ღმერთმან ასრე დაგვაბერნა, და-ცა-გვლია;  </p><p>ჟამი გვახლავს სიბერისა, სიყმაწვილე გარდგვივლია;  </p><p>ყმა არ მოგვცა, ქალი გვივის, ვისგან შუქი არ გვაკლია,  </p><p>ყმისა არ-სმა არად გვაგვა, ამათ ზედან წაგვითვლია.  </p><p>509  </p><p>&#171;აწ ქალისა ჩვენისათვის ქმარი გვინდა, სად მოვნახოთ,  </p><p>რომე მივსცეთ ტახტი ჩვენი, სახედ ჩვენად გამოვსახოთ,  </p><p>სამეფოსა ვაპატრონოთ, სახელმწიფო შევანახოთ,  </p><p>არ ამოვწყდეთ, მტერთა ჩვენთა ხრმალი ჩვენთვის არ ვამახოთ&#187;.  </p><p>510  </p><p>„ვთქვი: &#171;თქვენი ძისა არა-სმა გულსა ვით მიეფარების,  </p><p>მაგრა კმა ჩვენად იმედად, ვინ მზესა დაედარების;  </p><p>ვისცა სთხოვთ შვილსა სასიძოდ, მას დიდად გაეხარების,  </p><p>სხვამცა რა გკადრეთ! თვით იცით, მაგას რა მოეგვარების&#187;.  </p><p>511  </p><p>„დავიწყეთ რჩევა საქმისა, გული მიც, თუცა მელია;  </p><p>ვთქვი: &#171;ჩემგან დაშლა ამისი არ ითქმის, არ-საქმნელია!&#187;  </p><p>მეფემან ბრძანა: „ხვარაზმშა, ხელმწიფე ხვარაზმელია,  </p><p>თუ მოგვცემს შვილსა სასიძოდ, მისებრივ არ-რომელია&#187;.  </p><p>512  </p><p>„რომე პირველვე დაესკვნა, მათ ესე შეეტყვებოდა;  </p><p>ერთმანერთსაცა უჭვრეტდეს, სიტყვაცა აგრე სწბებოდა.  </p><p>ჩემგან დაშლისა კადრება მართ ამბად არ ეგებოდა,  </p><p>ოდენ დავმიწდი, დავნაცრდი, გული მი და მო კრთებოდა.  </p><p>513  </p><p>„დედოფალმან თქვა: &#171;ხვარაზმშა მეფეა მორჭმით მჯდომელი,  </p><p>მათსამცა შვილსა სასიძოდ ჩვენთვის სხვა სჯობდა რომელი?&#187;  </p><p>შეცილებამცა ვით ვჰკადრე, რათგან თვით იყო მნდომელი!  </p><p>მოწმობა დავჰრთე, დაესკვნა დღე ჩემი სულთა მხდომელი.  </p><p>514  </p><p>„გაგზავნეს კაცი ხვარაზმშას წინა შვილისა მთხოელი;  </p><p>შესთვალეს: &#171;გახდა უმკვიდროდ სამეფო ჩვენი ყოელი;  </p><p>არს ერთი ქალი საძეო, არ კიდე-გასათხოელი,  </p><p>თუ მოგვცემ შვილსა სამისოდ, სხვასა ნუღარას მოელი&#187;.  </p><p>515  </p><p>„კაცი მოვიდა, აევსო ჯუბაჩითა და რიდითა,  </p><p>გაჰხარებოდა ხვარაზმშას სიხარულითა დიდითა;  </p><p>ებრძანა: &#171;მოგვხვდა ღმრთისაგან, ჩვენ რომე ვინატრიდითა!  </p><p>თვით მაგისებრსა შვილსამცა ჩვენ ხელსა რასა ვჰხდიდითა!&#187;  </p><p>516  </p><p>„კვლა გაგზავნნეს სხვანი კაცნი სასიძოსა მოყვანებად,  </p><p>დაჰვედრეს, თუ: &#171;ნუ აყოვნებთ, მოდით ჩვენად ნაბრძანებად&#187;.  </p><p>მე მაშვრალი, ნაბურთალი საწოლს შევე მოსვენებად,  </p><p>გულსა სევდა შემეყარა, ვიწყე ჭირთა მოპოვნებად“.  </p></a></body></html>