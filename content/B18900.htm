<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18900" id="chapter-18900"><h1>ამბის ცნობა ტარიელისაგან 
		nესტან-დარეჯანის დაკარგვისა  </h1><p></p><p>567  </p><p>„ესე კაცნი გამეგზავნნეს, გონებასა გავეშმაგე.  </p><p>რომე მისი ვერა მეცნა, ამას უფრო დავედაგე.  </p><p>მას ზღუდესა გარდავადეგ, მინდორთაკე რომე ვაგე,  </p><p>მესმა საქმე საშინელი, თუცა თავი ვერ წავაგე.  </p><p>568  </p><p>„გამოჩნდეს ორნი ქვეითნი, მე მივეგებე წინარე.  </p><p>ქალი ჰყვა ერთსა მონასა, ვცანცა, თუ მოღმა ვინ არე:  </p><p>თავ-გაგლეჯილი ასმათი, პირს სისხლი ჩამომდინარე,  </p><p>აღარ მიყივლა ღიმილით, არცაღა გამიცინა-რე.  </p><p>569  </p><p>„იგი ვნახე, დავებნივე, გონებანი გამიშმაგნა;  </p><p>შორით ვუხმე: &#171;რაშიგან ვართ, ანუ ცეცხლმან რად დაგვდაგნა?&#187;  </p><p>მან საბრალოდ შემომტირნა, ძლივ სიტყვანი გამოაგნა,  </p><p>მითხრა: &#171;ღმერთმა სიმგრგვლე ცისა ჩვენთვის რისხვით წამოგრაგნა&#187;.  </p><p>570  </p><p>„ახლოს მივე, კვლაცა ვჰკითხე: &#171;რაშიგან ვართ? თქვი მართალი!&#187;  </p><p>კვლა საბრალოდ ამიტირდა, კვლა მოედვა ამით ალი,  </p><p>დიდხან სიტყვა ვერა მითხრა, მისთა ჭირთა ნაათალი,  </p><p>მკერდსა წითლად უღებვიდა სისხლი ღაწვთა ნაწვეთალი.  </p><p>571  </p><p>მერმე მითხრა: &#171;მოგახსენებ, ესე რადმცა დაგიმალე?  </p><p>მაგრა ვითა გაგახარნე, შენცა აგრე შემიწყალე:  </p><p>ნუ მაცოცხლებ, ნუ დამარჩენ, შემიხვეწე, შემიბრალე,  </p><p>დამხსენ ჩემსა საწუთროსა, ღმერთსა შენსა მიავალე!&#187;  </p><p>572  </p><p>„მიამბო: &#171;ოდეს სასიძო მოჰკალ და ხმა დაგივარდა,  </p><p>მეფესა ესმა, აიჭრა, მართ მისგან გასატკივარდა,  </p><p>შენ დაგიზახნა: &#171;მიხმეთო&#187;, ხმა-მაღლად გახმამყივარდა;  </p><p>მოგნახეს, შინა ვერ გპოვეს, მით მეფე გამომჩივარდა.  </p><p>573  </p><p>&#171;ჰკადრეს: &#171;აქა აღარ არის, კარნი სადმე გაუვლიან&#187;.  </p><p>მეფე ბრძანებს: &#171;ვიცი, ვიცი, მეტად კარგად შემიგნიან:  </p><p>მას უყვარდა ქალი ჩემი, სისხლნი ველთა მოუღვრიან,  </p><p>რა ნახიან ერთმანერთი, არ-შეხედვა ვერ დათმიან.  </p><p>574  </p><p>&#171;აწ, თავმან ჩემმან, მას მოვჰკლავ, ჩემად დად ვინცა მადესა!  </p><p>მე ღმრთისა ვუთხარ, დაუბამს მას ეშმაკისა ბადესა!  </p><p>მათ ბოზ-კუროთა ასეთი რა მისცეს, რა უქადესა?  </p><p>თუ დავარჩინო, ღმერთი ვგმო! მისად პატიჟად მზად ეს ა&#187;.  </p><p>575  </p><p>„მის მეფისა წესი იყო: თავი მისი ძვირად ფიცის,  </p><p>და თუ ფიცის, არ გატეხის, მასვე წამსა დაამტკიცის.  </p><p>&#171;ესე წყრომა მეფისაგან ვისცა ესმა, ვინცა იცის,  </p><p>მან უამბო დავარ ქაჯსა, ვინ გრძნებითა ცაცა იცის.  </p><p>576  </p><p>&#171;დავარს, დასა მეფისასა, უთხრა ვინმე ღმრთისა მტერმან:  </p><p>&#171;თავი ფიცა ძმამან შენმან, არ დაგარჩენს, იცის ერმან&#187;.  </p><p>მან ეგრე თქვა: &#171;უბრალო ვარ, იცის ღმერთმან სახიერმან!  </p><p>ვისგან მოვკვდე, ვისთვის მოვკვდე, მიიხვედროს იგი ვერ მან&#187;.  </p><p>577  </p><p>&#171;პატრონი ჩემი აგრევე იყო წამოხვე შენ ოდეს;  </p><p>შენეულნივე რიდენი ებურნეს, ტურფად ჰშვენოდეს.  </p><p>დავარ მოთქმიდა სიტყვითა, რომელნი არა მსენოდეს:  </p><p>&#171;ბოზო, შენ ბოზო, რად მომკალ? ვეჭვ, შენცა, არა გლხენოდეს!  </p><p>578  </p><p>&#171;როსკიპო, ბოზო დიაცო, საქმრო რად მოაკვლევინე?  </p><p>ანუ სისხლითა მისითა ჩემი რად მოაზღვევინე?  </p><p>არ ცუდად მომკლავს ძმა ჩემი, რა გიყავ, რა გაქმნევინე?  </p><p>აწ, ღმერთსა უნდეს, ვერ მიჰხვდე, ვის ესე დააშლევინე!&#187;  </p><p>579  </p><p>&#171;ხელი მიჰყო, წამოზიდნა, თმანი გრძელნი დაუფუშნა,  </p><p>დაალება, დაალურჯა, მედგრად პირნი მოიქუშნა.  </p><p>მან პასუხი ვერა გასცა, ოდენ სულთქნა, ოდენ უშნა,  </p><p>ქალმან შავმან ვერა არგო, ვერცა წყლული დაუშუშნა  </p><p>580  </p><p>&#171;რა დავარ გაძღა ცემითა, მისითა დალურჯებითა,  </p><p>წამოდგეს ორნი მონანი, პირითა მით ქაჯებითა,  </p><p>მათ კიდობანი მოიღეს, ეუბნეს არ აჯებითა,  </p><p>მას შიგან ჩასვეს იგი მზე, ჰგავს, იქმნა დარაჯებითა.  </p><p>581  </p><p>&#171;მან უთხრა: &#171;წადით, დაკარგეთ მუნ, სადა ზღვისა ჭიპია;  </p><p>წმიდისა წყალი ვერ ნახოს მყინვარე, ვერცა ლიპია&#187;;  </p><p>მათ გაეხარნეს, ხმა-მაღლად იყივლეს: &#171;იპი-იპია&#187;.  </p><p>ესე ვნახე და არ მოვკვე, არა მგავს არცა სიპია.  </p><p>582  </p><p>&#171;ზღვათაკე გავლნეს სარკმელნი, მაშინვე გაუჩინარდა.  </p><p>დავარ თქვა: &#171;მქმნელი ამისი ვინ არ დამქოლოს, ვინ არ, და!  </p><p>ვირე მომკლვიდეს, მოვკვდები, სიცოცხლე გასაწყინარდა&#187;.  </p><p>დანა დაიცა, მო-ცა-კვდა, დაეცა, გასისხლმდინარდა.  </p><p>583  </p><p>&#171;რად არ მიკვირვებ ცოცხალსა, მე ლახვარ-დაუსობელსა!  </p><p>აწ იგი მიყავ, რა მმართებს ამისსა მახარობელსა!  </p><p>ზენაარ, დამხსენ სიცოცხლე სულთადგმა-დაუთმობელსა!&#187;  </p><p>საბრალოდ ცრემლსა ადენდა უკლებსა, დაუშრობელსა.  </p><p>584  </p><p>„მე ვუთხარ: &#171;დაო, რად მოგკლა, ანუ რა შენი ბრალია? -  </p><p>რამცა ვქმენ ნაცვლად, თვით რომე მისი ჩემზედა ვალია! -  </p><p>აწ თავსა მისად საძებრად მივსცემ, სად კლდე და წყალია&#187;.  </p><p>სრულად გავქვავდი, შემექმნა გული მართ ვითა სალია.  </p><p>585  </p><p>„მეტმან ზარმან გამაშმაგა, მომივიდა ცხრო და თრთოლა;  </p><p>გულსა ვუთხარ: &#171;ნუ მოჰკვდები, არას გარგებს ცუდი წოლა,  </p><p>გიჯობს გაჭრა ძებნად მისად, გავარდნა და ველთა რბოლა.  </p><p>- აჰა ჟამი, ვისცა გინა ჩემი თანა წამოყოლა!&#187;  </p><p>586  </p><p>„შევე, ფიცხლად შევეკაზმე, ცხენსა შევჯე შეკაზმული;  </p><p>ას სამოცი კარგი მოყმე, ჩემსა თანა ხან-დაზმული,  </p><p>წამომყვა და წამოვედით, კართა გარე დარაზმული,  </p><p>ზღვის პირს მივე, ნავი დამხვდა, მენავემან მნახა ზმული.  </p><p>587  </p><p>„ნავსა ჩავჯე, ზღვასა შევე, ზღვასა შიგან გავალაგდი,  </p><p>არსით ნავი მომავალი უნახავად არ დავაგდი;  </p><p>მოველოდი, არა მესმა, შმაგი უფრო გა-ვე-ვშმაგდი,  </p><p>რომე სრულად მომიძულვა, ღმერთსა თურე ასრე ვსძაგდი.  </p><p>588  </p><p>„რომე დავყავ წელიწადი, თვე თორმეტი გამეოცა,  </p><p>მაგრა მისი მნახავიცა სიზმრივ კაცი არ მეოცა;  </p><p>თანა-მყოლი ყველაკაი ამომიწყდა, დამეხოცა,  </p><p>ვთქვი, თუ: &#171;ღმერთსა ვერას ვჰკადრებ, რაცა სწადდეს, აგრე ვყო-ცა&#187;.  </p><p>589  </p><p>„ზღვა-ზღვა ცურვა მომეწყინა, მით გამოვე ზღვისა პირსა,  </p><p>გული სრულად გამიმხეცდა, არ ვუსმენდი არც ვაზირსა;  </p><p>ყველაკაი დამეფანტა, დაჰრჩომოდა რაცა ჭირსა.  </p><p>კაცსა ღმერთი არ გასწირავს, ასრე მისგან განაწირსა!  </p><p>590  </p><p>„ერთაი ესე ასმათი და დამრჩეს ორნი მონანი,  </p><p>ჩემნი გულისა მდებელნი და ჩემნი შემომგონანი.  </p><p>მისი ვერა ვცნენ ამბავნი ვერცა დრამისა წონანი,  </p><p>ტირილი მიჩნდის ლხინად და მდინდიან ცრემლთა ფონანი“.  </p></a></body></html>