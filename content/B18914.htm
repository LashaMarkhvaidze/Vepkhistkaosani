<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18914" id="chapter-18914"><h1>წასლვა ავთანდილისაგან ფრიდონისასა  </h1><p></p><p>951  </p><p>ვა, სოფელო, რაშიგან ხარ, რას გვაბრუნვებ, რა ზნე გჭირსა!  </p><p>ყოვლი შენი მონდობილი ნიადაგმცა ჩემებრ ტირსა!  </p><p>სად წაიყვან სადაურსა, სად აღუფხვრი სადით ძირსა?!  </p><p>მაგრა ღმერთი არ გასწირავს კაცსა, შენგან განაწირსა.  </p><p>952  </p><p>ავთანდილ მისი გაყრილი ტირს, ხმა მისწვდების ცათამდის,  </p><p>იტყვის, თუ: „ღვარი სისხლისა კვლაცა მდენია, კვლაცა მდის;  </p><p>აწ აგრე გაყრა ძნელია, ვით მაშინ შეყრა და-ც-ამდის.  </p><p>კაცი არ ყველა სწორია, დიდი ძეს კაცით კაცამდის“.  </p><p>953  </p><p>ველს მაშინ მხეცნი ძღებოდეს სისხლითა მუნ ნატირითა;  </p><p>ვერ დაივსებდა სახმილსა, იწვის ცეცხლითა ხშირითა;  </p><p>კვლა თინათინის გონება ავსებს უფროვე ჭირითა;  </p><p>ბაგეთათ ვარდსა ანათობს ბროლი ძოწისა ძირითა.  </p><p>954  </p><p>ვარდი ჭნებოდა, ღრებოდა, ალვისა შტო ირხეოდა;  </p><p>ბროლი და ლალი გათლილი ლაჟვარდად გარდიქცეოდა;  </p><p>გამაგრებოდა სიკვდილსა, ამისთვის არ უმხნეოდ ა;  </p><p>იტყვის, თუ: „ბნელი რას მიკვირს, რათგან დაგაგდე, მზეო, და!“  </p><p>955  </p><p>მზესა ეტყვის: „მზეო, გიტყვი თინათინის ღაწვთა დარად,  </p><p>შენ მას ჰგავ და იგი შენ გგავს, თქვენ ანათობთ მთად და ბარად;  </p><p>ხელსა მალხენს ნახვა შენი, ამად გიჭვრეტ არ-დამცთარად,  </p><p>მაგრა ჩემი რად დააგდე გული ცივად, გაუმთბარად?  </p><p>956  </p><p>„თუ ერთისა მოშორვება მზისა ზამთრის გაგვამცივნებს,  </p><p>მე, გლახ, ორნი დამიყრიან, გული ამად რად არ ივნებს?  </p><p>მაგრა კლდესა არა შესწონს, არაოდეს არ იმტკივნებს;  </p><p>წყლულსა დანა ვერა ჰკურნებს, გაჰკვეთს, ანუ გაამსივნებს“.  </p><p>957  </p><p>მიმავალი ცასა შესტირს, ეუბნების, ეტყვის მზესა:  </p><p>„აჰა, მზეო, გეაჯები შენ, უმძლესთა მძლეთა მძლესა,  </p><p>ვინ მდაბალთა გაამაღლებ, მეფობასა მისცემ, სვესა,  </p><p>მე ნუ გამყრი საყვარელსა, ნუ შემიცვლი ღამედ დღესა!  </p><p>958  </p><p>„მო, ზუალო, მომიმატე ცრემლი ცრემლსა, ჭირი ჭირსა,  </p><p>გული შავად შემიღებე, სიბნელესა მიმეც ხშირსა,  </p><p>შემომყარე კაეშანი, ტვირთი მძიმე ვითა ვირსა,  </p><p>მას უთხარ, თუ: &#171;ნუ გასწირავ, შენია და შენთვის ტირსა&#187;.  </p><p>959  </p><p>„ჰე მუშთარო, გეაჯები შენ, მართალსა ბრჭესა, ღმრთულსა,  </p><p>მო და უყავ სამართალი, გაებრჭობის გული გულსა;  </p><p>ნუ ამრუდებ უმართლესსა, ნუ წაიწყმედ ამით სულსა!  </p><p>მართალი ვარ, გამიკითხე! რად მაწყლულებ მისთვის წყლულსა?  </p><p>960  </p><p>„მოდი, მარიხო, უწყალოდ დამჭერ ლახვრითა შენითა,  </p><p>შე-ცა-მღებე და შემსვარე წითლად სისხლისა დენითა,  </p><p>მას უთხრენ ჩემნი პატიჟნი, მას გააგონენ ენითა,  </p><p>როგორ გასრულვარ, შენ იცი, გული არღა არს ლხენითა.  </p><p>961  </p><p>„მოდი, ასპიროზ, მარგე რა, მან დამწვა ცეცხლთა დაგითა,  </p><p>ვინ მარგალიტსა გარეშე მოსცავს ძოწისა ბაგითა;  </p><p>შენ დააშვენებ კეკლუცთა დაშვენებითა მაგითა,  </p><p>ვისმე, გლახ, ჩემებრ დააგდებ, გაჰხდი ცნობითა შმაგითა.  </p><p>962  </p><p>„ოტარიდო, შენგან კიდე არვის მიგავს საქმე სხვასა:  </p><p>მზე მაბრუნვებს, არ გამიშვებს, შემიყრის და მიმცემს წვასა;  </p><p>დაჯე წერად ჭირთა ჩემთა, მელნად მოგცემ ცრემლთა ტბასა,  </p><p>კალმად გიკვეთ გაწლობილსა ტანსა ჩემსა ვითა თმასა.  </p><p>963  </p><p>„მო, მთვარეო, შემიბრალე, ვილევი და შენებრ ვმჭლდები,  </p><p>მზე გამავსებს, მზევე გამლევს, ზოგჯერ ვსხვლდები, ზოგჯერ  </p><p>ვწვლდები;  </p><p>მას უამბენ სჯანი ჩემნი, რა მჭირს, ანუ როგორ ვბნდები,  </p><p>მიდი, უთხარ, ნუ გამწირავს, მისი ვარ და მისთვის ვკვდები.  </p><p>964  </p><p>„აჰა, მმოწმობენ ვარსკვლავნი, შვიდნივე მემოწმებიან:  </p><p>მზე, ოტარიდი, მუშთარი და ზუალ ჩემთვის ბნდებიან,  </p><p>მთვარე, ასპიროზ, მარიხი მოვლენ და მოწმად მყვებიან.  </p><p>მას გააგონენ, რანიცა ცეცხლნი უშრეტნი მდებიან“.  </p><p>965  </p><p>აწ გულსა ეტყვის: „ვითამცა გდის ცრემლი, არ გაგხმობია,  </p><p>რას გარგებს მოკლვა თავისა? ეშმა ძმად თურე გძმობია;  </p><p>მეც ვიცი, ჩემსა ხელ-მქმნელსა თმად ყორნის ბოლო სთმობია,  </p><p>მაგრა თუ ჭირსა არ დასთმობ, ლხინი რა დასათმობია!  </p><p>966  </p><p>„თუ დავრჩეო, ესე მიჯობს, - სიცოცხლისა იტყვის თუსა, -  </p><p>ნუთუ მომხვდეს ნახვა მზისა, ნუ ვიზახი მიწყივ უსა“.  </p><p>მიიმღერის ხმასა ტკბილსა, არ დასწყვედდის ცრემლთა რუსა,  </p><p>მისსა ხმასა თანა ხმაცა ბულბულისა ჰგვანდის ბუსა.  </p><p>967  </p><p>რა ესმოდის მღერა ყმისა, სმენად მხეცნი მოვიდიან,  </p><p>მისვე ხმისა სიტკბოსაგან წყლით ქვანიცა გამოსხდიან,  </p><p>ისმენდიან, გაკვირდიან, რა ატირდის, ატირდიან;  </p><p>იმღერს ლექსთა საბრალოთა, ღვარისაებრ ცრემლნი სდიან.  </p><p>968  </p><p>მოვიდიან შესამკობლად ქვეყნით ყოვლნი სულიერნი:  </p><p>კლდით ნადირნი, წყალშიგ თევზნი, ზღვით ნიანგნი, ცით მფრინველნი,  </p><p>ინდო-არაბ-საბერძნეთით, მაშრიყით და მაღრიბელნი,  </p><p>რუსნი, სპანი, მოფრანგენი და მისრეთით მეგვიპტელნი.  </p></a></body></html>