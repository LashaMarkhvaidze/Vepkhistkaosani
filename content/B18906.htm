<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18906" id="chapter-18906"><h1>ავთანდილისაგან შერმადინის საუბარი  </h1><p></p><p>774  </p><p>შერმადინს ეტყვის, უბრძანებს პირ-მზე, ნათელთა მფენელი:  </p><p>„ესე დღე არის იმედი, ჩემის გულისა მლხენელი,  </p><p>შენგან თავისა შენისა საჩემოდ გამომჩენელი“.  </p><p>მქებრად ამბისა მათისა ხამს მკითხავი და მსმენელი.  </p><p>775  </p><p>იტყვის: „როსტან არ გამიშვა, არცა სიტყვა მომისმინა;  </p><p>მან არ იცის, რა მჭირს, ანუ სულ-დგმული ვარ ვისგან ვინა;  </p><p>უმისოდმცა ნუ ცოცხალ ვარ ნუცა გარე, ნუცა შინა!  </p><p>რაცა საქმე უსამართლო ღმერთმან ვისმცა შეარჩინა!  </p><p>776  </p><p>„თუცა მისი არ გაწირვა ჩემგან მტკიცობს, არ სათუობს,  </p><p>ყოვლი ცრუ და მოღალატე ღმერთსა ჰგმობს და აგრე ცრუობს;  </p><p>გული, მისი უნახავი, ტირს და სულთქვამს, ვაებს, უობს,  </p><p>არას კაცსა არ იახლებს, ერიდების, ჰკრთების, ქსუობს.  </p><p>777  </p><p>„სამი არის მოყვრისაგან მოყვრობისა გამოჩენა:  </p><p>პირველ, ნდომა სიახლისა, სიშორისა ვერ-მოთმენა,  </p><p>მიცემა და არას შური, ჩუქებისა არ-მოწყენა,  </p><p>გავლენა და მოხმარება, მისად რგებად ველთა რბენა.  </p><p>778  </p><p>„რადღა ვაგრძელებ სიტყვასა, ჟამია შემოკლებისა!  </p><p>აწ გაპარვაა წამალი ამა გულისა ლებისა.  </p><p>რასაცა გვედრებ, ისმენდი, ვირე დრო გქონდეს ხლებისა;  </p><p>შენ გაამაგრე დაჭირვა ჩემისა ნასწავლებისა.  </p><p>779  </p><p>„აწ მეფეთა სამსახურად პირველ თავი დაამზადე,  </p><p>სიკეთე და უკლებლობა შენი ერთობ გააცხადე;  </p><p>სახლი ჩემი შეინახე, სპათა ჩემთა ეთავადე,  </p><p>სამსახური აქანამდის, კვლა გავლენა გააკვლადე.  </p><p>780  </p><p>„მტერთა ჩემთა ენაპირე, ძალი ნურა მოგაკლდების,  </p><p>ერთგულთათვის კარგი ნუ გშურს, ორგულიმცა შენი კვდების!  </p><p>შემოვიქცე, შენი ჩემგან ვალი კარგად გარდიხდების;  </p><p>პატრონისა სამსახური არაოდეს არ წახდების“.  </p><p>781  </p><p>ესე ესმა, ცრემლი ცხელი შერმადინსა თვალთა სდინდი;  </p><p>მოახსენა: „მარტოობით ჭირსა რადმცა შევუშინდი!  </p><p>მაგრა რა ვქმნა, უშენოსა დამეცემის გულსა ბინდი!  </p><p>წამიტანე სამსახურად, მოგეხმარო, რადცა გინდი.  </p><p>782  </p><p>„ვის ასმია მარტოსაგან ღარიბობა ეგზომ დიდი?!  </p><p>ვის ასმია პატრონისა ჭირსა შიგან ყმისა რიდი?!  </p><p>დაკარგულსა გიგონებდე, რა ვიქმნები აქა ფლიდი?!“  </p><p>ყმამან უთხრა: „ვერ წაგიტან რაზომსამცა ცრემლსა ჰღვრიდი.  </p><p>783  </p><p>„შენგან ჩემი სიყვარული ვითამც არა დამეჯერა,  </p><p>მაგრა საქმე არ მოხდების, ჟამი ასრე დამემტერა!  </p><p>ვის მივანდო სახლი ჩემი, შენგან კიდევ ვინმც მეფერა?!  </p><p>გული დადევ, დაიჯერე, ვერ წაგიტან, ვერა, ვერა!  </p><p>784  </p><p>„თუ მიჯნური ვარ, ერთი ვხამ ხელი მინდორთა მე რებად;  </p><p>არ მარტო უნდა გაჭრილი ცრემლისა სისხლსა ფერებად?  </p><p>გაჭრა ხელია მიჯნურთა, რად სცალს თავისა ბერებად!  </p><p>ასრეა ესე სოფელი, შესჯერდი კვლა შეჯერებად!  </p><p>785  </p><p>„რა მოგშორდე, მახსენებდი, სიყვარული ჩემი გქონდეს;  </p><p>არ ვეშიშვი მტერთა ჩემთა, თავი მონად მომიმონდეს.  </p><p>ხამს, მამაცი გაგულოვნდეს, ჭირსა შიგან არ დაღონდეს.  </p><p>მძულს, რა კაცსა სააუგო საქმე არა არ შესწონდეს.  </p><p>786  </p><p>„მე იგი ვარ, ვინ სოფელსა არ ამოვჰკრეფ კიტრად ბერად,  </p><p>ვის სიკვდილი მოყვრისათვის თამაშად და მიჩანს მღერად;  </p><p>ჩემსა მზესა დავეთხოვე, გავუშვივარ, დავდგე მე რად!  </p><p>მას თუ დავთმობ, სახლსა ჩემსა ვეღარ დავსთმობ ვისსა ვერად?!  </p><p>787  </p><p>„აწ ანდერძსა ჩემსა მოგცემ, როსტანს წინა დაწერილსა;  </p><p>შენ შეგვედრებ, დაგიჭიროს, ვითა გმართებს ჩემსა ზრდილსა.  </p><p>მოვკვდე, თავსა ნუ მოიკლავ, სატანისგან ნუ იქმ ქმნილსა,  </p><p>ამას ზედა იტირებდი, დაიდებდი თვალთა მილსა“.  </p></a></body></html>