<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18877" id="chapter-18877"><h1>როსტევან მეფისაგან და ავთანდილისაგან ნადირობა  </h1><p></p><p>72  </p><p>დილასა ადრე მოვიდა იგი ნაზარდი სოსანი,  </p><p>ძოწეულითა მოსილი, პირად ბროლ-ბადახშოსანი,  </p><p>პირ-ოქრო რიდე ეხვია, ჰშვენოდა ქარქაშოსანი,  </p><p>მეფესა გასლვად აწვევდა, მოდგა თეთრ-ტაიჭოსანი.  </p><p>73  </p><p>შეეკაზმა მეფე, შეჯდა, ნადირობას გამოვიდეს;  </p><p>მგრგვლივ მინდორსა მოსდგომოდეს, ალყას გარე შემოჰკრვიდეს;  </p><p>ზეიმი და ზარი იყო, სპანი ველთა დაჰფარვიდეს,  </p><p>ნაძლევისა მათისათვის ისროდეს და ერთგან სრვიდეს.  </p><p>74  </p><p>უბრძანა: „მონა თორმეტი მოდით, ჩვენთანა ვლიდითა,  </p><p>მშვილდსა ფიცხელსა მოგვცემდით, ისარსა მოგვართმიდითა,  </p><p>ნაკრავსა შეადარებდით, ნასროლსა დასთვალვიდითა!“  </p><p>დაიწყო მოსლვა ნადირმან ყოვლთა მინდორთა კიდითა.  </p><p>75  </p><p>მოვიდა ჯოგი ნადირთა ანგარიშ-მიუწთომელი:  </p><p>ირემი, თხა და კანჯარი, ქურციკი მაღლა მხლტომელი.  </p><p>მას პატრონ-ყმანი გაუხდეს, ჭვრეტადმცა სჯობდა რომელი!  </p><p>აჰა მშვილდი და ისარი და მკლავი დაუშრომელი!  </p><p>76  </p><p>ცხენთა მათთა ნატერფალნი მზესა შუქთა წაუხმიდეს.  </p><p>მიჰხოცდეს და მიისროდეს, მინდორს სისხლთა მიასხმიდეს,  </p><p>რა ისარი დაელივის, მონანი-ყე მოართმიდეს.  </p><p>მხეცნი, მათგან დაკოდილნი, წაღმა ბიჯსა ვერ წასდგმიდეს.  </p><p>77  </p><p>იგი ველი გაირბინეს, ჯოგი წინა შემოისხეს,  </p><p>დახოცეს და ამოწყვიდეს, ცათა ღმერთი შეარისხეს,  </p><p>ველნი წითლად შეეღებნეს, ნადირთაგან სისხლი ისხეს.  </p><p>ავთანდილის შემხედველთა: „ჰგავსო ალვას, ედემის ხეს“.  </p><p>78  </p><p>იგი მინდორი დალივეს, მართ მათგან განარბენია,  </p><p>მინდორსა იქით წყალი დის და წყლისა პირსა კლდენია.  </p><p>ნადირნი ტყესა შეესწრნეს, სადა ვერა რბის ცხენია.  </p><p>იგი მაშვრალნი ორნივე მოსწყდეს, რაზომცა მხნენია.  </p><p>79  </p><p>ერთმანერთსა, თუ: „მე გჯობო“, სიცილით ეუბნებოდეს,  </p><p>ამხანაგობდეს, ლაღობდეს, იქით და აქათ დგებოდეს.  </p><p>მერმე მოვიდეს მონანი, რომელნი უკან ჰყვებოდეს,  </p><p>უბრძანა: „თქვითო მართალი, ჩვენ თქვენგან არ გვეთნებოდეს“.  </p><p>80  </p><p>მონათა ჰკადრეს: „მართალსა გკადრებთ და ნუ გემცთარებით;  </p><p>მეფეო, ყოლა ვერ ვიტყვით შენსა მაგისა დარებით,  </p><p>აწვეცა დაგვხოც, ვერა ჰგავ, - ვერად ვერ მოგეხმარებით, -  </p><p>ვისგან ნაკრავნი გვინახვან მხეცნი ვერ წაღმა წარებით.  </p><p>81  </p><p>„ორთავე ერთგან მოკლული ყველაი ასჯერ ოცია,  </p><p>მაგრა ავთანდილს ოცითა უფროსი დაუხოცია:  </p><p>არ დასცთომია ერთიცა, რაც ოდენ შეუტყორცია,  </p><p>თქვენი მრავალი მიწითა დასვრილი დაგვიხოცია“.  </p><p>82  </p><p>მეფესა ესე ამბავი უჩნს, ვითა მღერა ნარდისა,  </p><p>უხარის ეგრე სიკეთე მისისა განაზარდისა,  </p><p>აქვს მიჯნურობა ამისი, ვითა ბულბულსა ვარდისა,  </p><p>სიცილით ლაღობს, მიეცა გულით ამოსლვა დარდისა.  </p><p>83  </p><p>იგი ორნივე საგრილად გარდახდეს ძირსა ხეთასა.  </p><p>ლაშქართა შექმნეს მოდენა, მოდგეს უფროსნი ბზეთასა.  </p><p>ახლოს უთქს მონა თორმეტი, უმხნესი სხვათა მხნეთასა.  </p><p>თამაშობდეს და უჭვრეტდეს წყალსა და პირსა ტყეთასა.  </p></a></body></html>