<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18913" id="chapter-18913"><h1>ტარიელისაგან და ავთანდილისაგან ქვაბს მისლვა და ასმათის ნახვა  </h1><p></p><p>916  </p><p>იტირეს და გაემართნეს, ქვაბისაკენ თავნი არნეს;  </p><p>რა ასმათმან დაინახა, განაღამცა გაეხარნეს!  </p><p>მოეგება, მოტიროდა, ცრემლმან მისმან კლდენი ღარნეს,  </p><p>აკოცეს და ა-ცა-ტირდეს, კვლა ცნობანი ააჩქარნეს.  </p><p>917  </p><p>ასმათ თქვა: „ღმერთო, რომელი არ ითქმი კაცთა ენითა,  </p><p>შენ ხარ სავსება ყოველთა, აგვავსებ მზეებრ ფენითა;  </p><p>გაქო, ვით გაქო, რა გაქო, არ-საქებელო სმენითა!  </p><p>დიდება შენდა, არ მომკალ ამათთვის ცრემლთა დენითა!“  </p><p>918  </p><p>ტარიელ ეტყვის: „ჰე დაო, მით ცრემლი აქა მდინია,  </p><p>საწურთო ნაცვლად გვატირებს, რაც ოდენ გაგვიცინია.  </p><p>ძველი წესია სოფლისა, არ ახლად მოსასმინია.  </p><p>ვა შენი ბრალი, თვარა-და სიკვდილი ჩემი ლხინია!  </p><p>919  </p><p>„სწყუროდეს, წყალსა ვინ დაღვრის კაცი უშმაგო, ცნობილი?  </p><p>მე თვალთა ჩემთა მით მიკვირს, რად ვარ ცრემლითა ლტობილი!  </p><p>უწყლოობა ჰკლავს, წყალი სდის, აროდეს არ გახმობილი!  </p><p>ვა, წარხდა ვარდი პობილი, ვა, მარგალიტი წყობილი!“  </p><p>920  </p><p>ავთანდილსცა მოეგონა მისი მზე და საყვარელი;  </p><p>იტყვის: „ჩემო, ვით ვეგები მე უშენოდ სულთა მდგმელი?  </p><p>შენ არ გახლავ, ჩემი ჩემთვის სიცოცხლეა სანანელი,  </p><p>გითხრამცა ვინ, რა მჭირს, ანუ რა ცეცხლი მწვავს, როგორ ცხელი!  </p><p>921  </p><p>„ვარდი ამას ვით იაზრებს: მზე მომშორდეს, არ დავჭნეო,  </p><p>ანუ ჩვენ, გლახ, რა გვერგების, რა ჩასვენდეს გორსა მზეო?  </p><p>გულო, გიჯობს, გაუმაგრდე, თავი სრულად გაიკლდეო,  </p><p>ნუთუ მოგხვდეს ნახვა მისი, სულთა სრულად ნუ დაჰლეო“.  </p><p>922  </p><p>სული დაიღეს, დადუმდეს, ორთავე ცეცხლი სდებოდა;  </p><p>ასმათი შეჰყვა, შევიდა, მათებრ სახმილი ჰგზებოდა,  </p><p>დაუგო ტყავი ვეფხისა, რომელ კვლა მიწყივ ჰგებოდა;  </p><p>ორნივე დასხდეს, უბნობდეს, რაცა მათ ეამებოდა.  </p><p>923  </p><p>მწვადი შეიწვეს, შეიქმნა პურობა მსგავსი ჟამისა,  </p><p>მუნ უპურობა პურობა, არ-სიდიადე ჯამისა,  </p><p>მას წეეხვეწნეს: „ჭამეო“, ძალი არ ჰქონდა ჭამისა,  </p><p>დაცოხნის, ლუკმა გატყორცის, წონა ძლივ ჩანთქის დრამისა.  </p><p>924  </p><p>ამოა, რომე კაცი კაცს ამოსა ეუბნებოდეს!  </p><p>მან გაუგონოს, რაცა თქვას, არ ცუდად წაუხდებოდეს,  </p><p>ცოტად ეგრეცა დაუვსებს, ცეცხლი რაზომცა სდებოდეს.  </p><p>დიდი ლხინია ჭირთა თქმა, თუ კაცსა მოუხდებოდეს.  </p><p>925  </p><p>მას ღამესა ერთგან იყვნეს იგი ლომნი, იგი გმირნი,  </p><p>იუბნეს და გააცხადნეს თავ-თავისად მათნი ჭირნი.  </p><p>რა გათენდა, კვლა დაიწყეს საუბარნი სიტყვა-ხშირნი;  </p><p>ერთმანერთსა გაუგონნეს ფიცნი პირველ დანაპირნი.  </p><p>926  </p><p>ტარიელ ეტყვის: „რად უნდა სიტყვისა თქმა მრავალისა?  </p><p>რაცა შენ ჩემთვის გიქნია, ღმერთი მზღველია ვალისა;  </p><p>კმა ზენაარი ზენარად, არ ნაქმარია მთრვალისა,  </p><p>არ-დავიწყება, მოყვრობა მოყვრისა წარმავალისა.  </p><p>927  </p><p>„აწ შემიხვეწე, ნუ დამწვავ კვლა წვითა უცხელესითა;  </p><p>მე რომე ცეცხლი მედების, არ ნაგზებია კვესითა.  </p><p>ვერ დამშრეტ, შენცა დაიწვი სოფლისა ქმნისა წესითა,  </p><p>წადი, დაბრუნდი, შეიქეც მუნითვე, შენი მზე სით ა.  </p><p>928  </p><p>„ვინ დამბადა, განკურნება ჩემი უჩანს მასცა ძნელად,  </p><p>ვისცა გესმის, გაიგონეთ, მით გაჭრილვარ ხელი ველად;  </p><p>რაცა ჰმართებს გონიერთა, ერთხელ ვიყავ მეცა მქმნელად,  </p><p>აწ ნობათი ხელობისა მომხვდომია, მით ვარ ხელად“.  </p><p>929  </p><p>ავთანდილ ეტყვის: „რა გითხრა პასუხი მაგა თქმულისა?  </p><p>შენვე სთქვი ეგე სიტყვაო კაცისა ბრძნად სწავლულისა:  </p><p>ღმერთსამცა ვით არ შეეძლო კვლა განკურნება წყლულისა?  </p><p>იგია მზრდელი ყოვლისა დანერგულ-დათესულისა!  </p><p>930  </p><p>„ღმერთსამცა ესე რად ექმნა, ეგეთნი დაებადენით,  </p><p>არღა შეგყარნა, გაგყარნა, ხელი გქმნა ცრემლთა დადენით!  </p><p>სდევს ფათერაკი მიჯნურსა, განჭვრიტეთ, გაიცადენით,  </p><p>თქვენ ერთმანერთსა არ მიჰხვდეთ, მე სულნი ამომხადენით!  </p><p>931  </p><p>„ნეტარ, მამაცი სხვა რაა, არ გაძლოს, რაცა ჭირია!  </p><p>ჭირსა გადრეკა რად უნდა, რა სასაუბრო პირია!  </p><p>ნუ გეშის, ღმერთი უხვია, თუცა სოფელი ძვირია,  </p><p>რაცა მიწვრთიხარ, იწვართე; გკადრო, უწვრთელი ვირია.  </p><p>932  </p><p>„თუ რა გესმის, გაიგონე, ესე კმარის სწავლა სწავლად;  </p><p>ჩემსა მზესა დავეთხოვე თქვენს წინაშე წამოსავლად,  </p><p>მოვახსენე: &#171;რათგან ჩემი შეუქმნია გული ავლად,  </p><p>ვერას ირგებ, არ დავდგები, სხვა ვიუბნო რაღა მრავლად?&#187;  </p><p>933  </p><p>„მან მიბრძანა: &#171;მადლიერ ვარ, კარგად ხარ და მამაცურად,  </p><p>შენგან მისსა გავლენასა მე დავიჩენ სამსახურად&#187;.  </p><p>მისის კითხვით წამოსრულვარ, არ მთრვალურად, არ მახმურად,  </p><p>აწ შევიქცე, რა ვუამბო? - &#171;რად მოხველო ჯაბან-ხრდლურად?&#187;  </p><p>934  </p><p>„მაგ საუბარსა ესე სჯობს, ისმინე ჩემი თხრობილი:  </p><p>მქმნელი საქმისა ძნელისა კაციმცა იყო ცნობილი;  </p><p>ვერას ვერ შეიქმს ნაყოფსა ვარდი უმზეოდ ჭნობილი.  </p><p>შენ ვერას ირგებ, მე გარგებ, ძმა ძმისა უნდა ძმობილი!  </p><p>935  </p><p>„სადაცა გწადდეს, მუნ იყავ მითვე წესითა მაგითა,  </p><p>გწადდეს - გულითა ბრძენითა, გწადდეს - ცნობითა შმაგითა;  </p><p>მაგა ქცევითა ტურფითა, ანაგებითა ნაგითა,  </p><p>ოდენ გამაგრდი, არ მოჰკვდე, არ დასდნე ცეცხლთა დაგითა.  </p><p>936  </p><p>„ამის მეტსა არას გნუკევ: წელიწადსა ერთსა მსგეფსსა  </p><p>აქა ქვაბსავ მომნახვიდე მე, ამბავთა ყოვლგნით მკრეფსა;  </p><p>ამა ჟამსა ნიშნად მოგცემ, დროსა ამას ვარდ-იეფსა;  </p><p>ვარდთა ნახვა გაგაკრთობდეს, მართ ვითამცა ძაღლი ყეფსა.  </p><p>937  </p><p>„ამა დროსა გარდავსცილდე, აქა </p><p>ქვაბსავ არ მოვიდე,  </p><p>ცან, ცოცხალი არ თურე ვარ, უღონიოდ მოვკვდი კიდე;  </p><p>ეს ამისად ნიშნად კმარის, შენ თუ ჩემთვის ცრემლსა ჰღვრიდე,  </p><p>მაშინ გწადდეს - იხარებდი, გწადდეს - ჭმუნვა გაადიდე.  </p><p>938  </p><p>„აწ რაცა გკადრე, ამისთვის ნუთუ შენ იყო მჭმუნავი!  </p><p>მოგშორდები და არ ვიცი, თუ ცხენი დამცემს, თუ ნავი;  </p><p>არ, უთქმელობა არ ვარგა, არ პირუტყვი ვარ მჩმუნავი,  </p><p>არ ვიცი, ღმერთი რას მიზამს, ანუ ცა მიწყივ მბრუნავი“.  </p><p>939  </p><p>მან უბრძანა: „აღარ გაწყენ, არცა სიტყვა გამეტადდეს,  </p><p>არ მომისმენ, რაზომიცა საუბარი მიდიადდეს;  </p><p>თუ არ მოგყვეს საყვარელი, შენ მას მიჰყევ, რაცა სწადდეს,  </p><p>ბოლოდ ყოვლი დამალული საქმე ცხადად გამოცხადდეს.  </p><p>940  </p><p>„რა დაიჯერო, მაშინ სცნა ჩემთა საქმეთა ძნელობა;  </p><p>ჩემთვის ყველაი სწორია, გაჭრა და გაუჭრელობა;  </p><p>შენ რაცა გითქვამს, მაგას ვიქმ, მრჯის რაზომც გინდა ხელობა,  </p><p>უშენოდ მომხვდეს, რაღა ვქმნა, არ დია დღეთა გრძელობა!“  </p><p>941  </p><p>საუბარი გარდაწყვიდეს, დააპირეს ესე პირი;  </p><p>ცხენსა შესხდეს, მოიარეს, თვითო მოკლეს ველს ნადირი;  </p><p>შემოიქცეს, აატირეს გული, კვლაცა ანატირი,  </p><p>ხვალ გაყრისა გონებამან სხვა უმატა ჭირსა ჭირი.  </p><p>942  </p><p>ლექსთა მკითხველნო, თქვენიმცა თვალი ცრემლისა მღვრელია!  </p><p>გულმან, გლახ, რა ქმნას უგულოდ, თუ გული გულსა ელია?!  </p><p>მოშორვება და მოყვრისა გაყრა კაცისა მკლველია,  </p><p>ვინცა არ იცის, არ ესმის, ესე დღე როგორ ძნელია!  </p><p>943  </p><p>დილა გათენდა, შესხდეს და მას ქალსა გაესალამნეს.  </p><p>ტარიელ, ასმათ, ავთანდილ თვალთაგან ცრემლნი დალამნეს;  </p><p>სამთავე ღაწვთა ალამნი არღავნის ფერად ალამნეს,  </p><p>მათ ლომთა, მიწყივ მხეც-ქმნილთა, თავნი მხეცთავე ალამნეს.  </p><p>944  </p><p>ქვაბი ჩავლეს და წავიდეს ზახილით ცრემლთა მდენანი,  </p><p>ასმათ ტირს, მოთქვამს: „ჰე ლომნო, ვისნი ვით მოგთქმენ ენანი!  </p><p>მზემან დაგწვნა და დაგდაგნა ცისა მნათობნი ზენანი,  </p><p>ვა ჭირნი ჩემნი ეზომნი! ვა სიცოცხლისა თმენანი!“  </p><p>945  </p><p>მათ ყმათა, მუნით წასრულთა, იგი დღე ერთგან იარეს,  </p><p>ზღვის პირს მივიდეს, მუნ დადგეს, არ ხმელთა არე იარეს,  </p><p>არ გაიყარნეს მას ღამე, კვლა ცეცხლი გაიზიარეს,  </p><p>ერთმანერთისა შორს ყოფნა იტირეს, იმგლოვიარეს.  </p><p>946  </p><p>ტარიელს ეტყვის ავთანდილ: „რუ გახმა ცრემლთა დენისა!  </p><p>რად მოიშორვე შენ ფრიდონ, მომცემი მაგა ცხენისა?  </p><p>მუნით იცნობის ამბავი, ღონე მის მზისა ლხენისა,  </p><p>აწ მე მუნ მივალ, მასწავლე გზა ძმად-ფიცისა შენისა“.  </p><p>947  </p><p>ტარიელ სიტყვით ასწავლის მხარსა ფრიდონის გზისასა,  </p><p>მართ გააგონა, რაც ოდენ შეეძლო ძალსა თქმისასა:  </p><p>„აღმოსავლეთით წადიო, პირსა იარე ზღვისასა,  </p><p>თუ ჰნახო, ჩემი უამბე, გკითხავს ამბავსა ძმისასა“.  </p><p>948  </p><p>თხა მოკლეს და მიითრიეს, ცეცხლი შექმნეს ზღვისა პირსა,  </p><p>სვეს და ჭამეს, რაცა ჭამა შეჰფეროდა მათსა ჭირსა;  </p><p>მას ღამესა ერთად იყვნეს, ერთგან მიწვეს ხეთა ძირსა.  </p><p>ვჰგმობ მუხთალსა საწუთროსა, ზოგჯერ უხვსა, ზოგჯერ ძვირსა.  </p><p>949  </p><p>ცისკრად ადგეს გასაყრელად, ერთმანერთსა მოეხვივნეს;  </p><p>მაშინ მათგან ნაუბარნი, დადნეს, ვინცა მოისმინეს;  </p><p>თვალთათ, ვითა წყაროს თვალით, ცრემლი ველთა მოადინეს,  </p><p>დიდხან იდგეს შეჭდობილნი მკერდი მკერდსა შეარკინეს.  </p><p>950  </p><p>გაიყარნეს ტირილითა, პირსა ხოკით, თმათა გლეჯით,  </p><p>ერთი აღმა, ერთი ჩაღმა, უგზოდ ვლიდეს შამბთა ეჯით;  </p><p>ვირე უჩნდათ ერთმანერთი, იზახდიან პირსა ბღნეჯით;  </p><p>იგი ნახნეს დაღრეჯილნი, მზე დაიღრეჯს მათის ღრეჯით.  </p></a></body></html>