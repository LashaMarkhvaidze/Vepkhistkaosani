<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18934" id="chapter-18934"><h1>სამთაგანვე ქვაბსა მისლვა და მუნით არაბეთს წასლვა  </h1><p></p><p>1492  </p><p>ამ საქმესა დაფარულსა ბრძენი დივნოს გააცხადებს:  </p><p>ღმერთი კარგსა მოავლინებს და ბოროტსა არ დაბადებს,  </p><p>ავსა წამ-ერთ შეამოკლებს, კარგსა ხან-გრძლად გააკვლადებს,  </p><p>თავსა მისსა უკეთესსა უზადო-ჰყოფს, არ აზადებს.  </p><p>1493  </p><p>ფრიდონისით გაემართნეს იგი ლომნი, იგი მზენი,  </p><p>თანა მიჰყავს პირი მზისა, ქალი მჭვრეტთა ამაზრზენი,  </p><p>ჰკიდავს ბროლსა ყორნის ბოლო დაწყობილი, დანათხზენი,  </p><p>მუნ ბადახშსა აშვენებდეს სინატიფე-სინაზენი.  </p><p>1494  </p><p>იგი მზე უჯდა კუბოსა და აგრე არონინებდეს;  </p><p>მინადირობდეს, ნადირსა მუნ სისხლსა მიადინებდეს;  </p><p>სადაცა დახვდის ქვეყანა, მჭვრეტელთა მოალხინებდეს,  </p><p>მოეგებნიან, სძღვნობდიან, აქებდეს, არ აგინებდეს.  </p><p>1495  </p><p>მას ჰგვანდეს, თუცა სამყაროს მზე უჯდა შუა მთვარეთა;  </p><p>იარნეს დღენი მრავალნი ლაღთა, ბრძნად მოუბარეთა;  </p><p>შიგან მათ დიდთა მინდორთა, ყოვლგნით კაც-მიუმხვდარეთა,  </p><p>სად ყოფილიყო ტარიელ, მიჰხვდეს მის კლდისა არეთა.  </p><p>1496  </p><p>ტარიელ ბრძანა: „მე მმართებს დღეს თქვენი მასპინძელობა;  </p><p>მუნ მივალ, სადა ყოფილვარ, მჭირდა სადამდის ხელობა;  </p><p>მუნ გვიმასპინძლოს ასმათმან, მას უც ხორცისა ხმელობა,  </p><p>მე რომე გიძღვნი ტურფათა, აქოთ ლარისა ჭრელობა“.  </p><p>1497  </p><p>მივიდეს, შიგან გარდახდეს ქვაბსა მას დიდთა კლდეთასა.  </p><p>ასმათს უც ხორცი ირმისა, იქმს მასპინძლობა-კვეთასა.  </p><p>ამხანაგობდეს, ლაღობდეს, წასლვასა მათ საქმეთასა,  </p><p>ღმერთსა ჰმადლობდეს შეცვლასა ლხინად ჭირისა დღეთასა.  </p><p>1498  </p><p>მოიარეს ქვაბოვანი, თამაშობდეს მხიარულნი,  </p><p>პოვნეს იგი საჭურჭლენი, ტარიასგან დაბეჭდულნი,  </p><p>ვერცა ვისგან დანათვალნი, ვერცა ვისგან შეგებულნი;  </p><p>არ იტყვიან, არა გვაქვსო, იგ ამისთვის გულ-ნაკლულნი.  </p><p>1499  </p><p>უბოძა ტურფა მრავალი მათ მათი შესადარები,  </p><p>კვლა ფრიდონისნი აავსნა, სპა ჰყვა თუ სპასალარები.  </p><p>აივსო კაცი ყველაი, მაშინ მათთანა ნარები,  </p><p>მაგრა ძეს რომე საჭურჭლე, ჰგვანდა კაც-დაუკარები.  </p><p>1500  </p><p>ფრიდონს უთხრა: „ვალი თქვენი ჩემგან ძნელად გარდიხდების,  </p><p>მაგრა თქმულა: &#171;კარგის მქმნელი კაცი ბოლოდ არ წახდების&#187;;  </p><p>აწ საჭურჭლე რაზომიცა აქა ძეს და ან იდების,  </p><p>შენი იყოს ყველაკაი, შენ წაიღე, ვითა გხვდების“.  </p><p>1501  </p><p>ფრიდონ მდაბლად თაყვანი-სცა, ჰკადრა მადლი მეტის-მეტი:  </p><p>„მე, მეფეო, რად გგონივარ უჭკუო და აგრე რეტი?  </p><p>მტერი ყოვლი ჩალად გიჩანს, ვინმცა იყო ვითა კეტი,  </p><p>ჩემი ლხინი მუნამდის ა, ვირე ვიყო შენი მჭვრეტი!“  </p><p>1502  </p><p>ფრიდონ კაცნი დააბრუნნა მოსასხმელად აქლემისად,  </p><p>სახლსა მისსა მისაღებლად მის ყველასა საჭურჭლისად;  </p><p>აწ მუნითგან გაემართნეს არაბეთით წავლად გზისად,  </p><p>ავთანდილ ა გალეული შესაყრელად მთვარე მზისად.  </p><p>1503  </p><p>მიჰხვდეს არაბთა საზღვართა, რა ვლეს მრავალი ხანები.  </p><p>დაჰხვდა სოფლები, ციხები, ხშირ-ხშირად, თანის-თანები,  </p><p>მუნ შიგან მყოფსა ემოსა ტანსა ლურჯი და მწვანები,  </p><p>ავთანდილისთვის ყველაი ცრემლითა არს ნაბანები.  </p><p>1504  </p><p>ტარიელ კაცი გაგზავნა წინაშე როსტან მეფესა,  </p><p>შესთვალა: „გკადრებ, მეფეო, სურვილთა სიიეფესა;  </p><p>მე მოვალ, მეფე ინდოთა, დარბაზსა თქვენსა სეფესა,  </p><p>გიჩვენებ ვარდსა კოკობსა, უფრჭვნელსა, მოუკრეფესა.  </p><p>1505  </p><p>„მაშინ თქვენ ჩემი გეწყინა ნახვა მიწისა შენისა,  </p><p>ცდა შეპყრობისა ავი ჰქმენ, შემოტევება ცხენისა;  </p><p>მე შენთა სპათა ვაჩვენე ნიშანი რამე წყენისა,  </p><p>დავხოცე მონა მრავალი, მსახური სრისა თქვენისა.  </p><p>1506  </p><p>„აწ ამად მოვალ წინაშე, დავყარენ ჩემნი გზანია,  </p><p>შემინდოთ, რაცა შეგცოდე, ჰქმნნეთ გაწყრომისა კმანია.  </p><p>ძღვენი არა მაქვს, მმოწმობენ ფრიდონ და მისნი ყმანია,  </p><p>ოდენ ძღვნად თქვენი ავთანდილ მე თქვენთვის მომიტანია“.  </p><p>1507  </p><p>რა მიუვიდა მეფესა მახარობელი ჟამისა,  </p><p>ვით გაეხარნეს, ვერ იტყვის ენა ერთისა წამისა;  </p><p>თინათინს ღაწვთა ემატა ელვა შუქისა სამისა,  </p><p>ბროლსა და ლალსა აშვენებს მუნ ჩრდილი წარბ-წამწამისა.  </p><p>1508  </p><p>ტაბლაკსა ჰკრეს და გაისმა ხმა მაშინ თქართქარებისა.  </p><p>ლაშქარნი რბოდეს მი და მო, ქმნა სწადდა მათკე რებისა.  </p><p>დაიწყეს მოსხმა ცხენისა, მოღება უნაგრებისა,  </p><p>შესხდა სიმრავლე მოყმისა მკლავ-ფიცხელ, გულ-მაგრებისა.  </p><p>1509  </p><p>მეფე შეჯდა, გაეგებნეს თავადნი და სრულად სპანი.  </p><p>ვისცა ესმის, მოვიდიან მას წინაშე სხვაგნით სხვანი.  </p><p>ყველაკაი ღმერთსა ჰმადლობს, გაამაღლეს მათნი ხმანი,  </p><p>თქვეს: „ბოროტსა უმყოფოო, კეთილნია შენთვის მზანი!“  </p><p>1510  </p><p>რა ერთმანერთი აუჩნდა მიგებულ-მოსაგებავთა,  </p><p>ავთანდილ ეტყვის ტარიელს სიტყვათა დანაზებავთა:  </p><p>„აგერა ჰხედავთ მინდორთა, მტვერითა შენაღებავთა?  </p><p>ამისთვის ვიწვი, სახმილი გულსა ეცხელა, ებავთა.  </p><p>1511  </p><p>„ისია ჩემი გამზრდელი და თქვენდა მოგებებულა.  </p><p>იქი ვერ მივალ, მრცხვენიან, გულსა სახმილი დებულა,  </p><p>ჩემად არაკად სულ-დგმული კაცი არ გაწბილებულა,  </p><p>რასაცა მიზამთ, თქვენ იცით, ფრიდონ თქვენდავე ხლებულა“.  </p><p>1512  </p><p>ტარიელ უთხრა: „კარგსა იქმ შენ პატრონისა კრძალვასა.  </p><p>აწ დადეგ, იქი ნუ მიხვალ, იქმცა უჩემოდ ხალვასა.  </p><p>მე მივალ, ვუთხრობ მეფესა შენგან თავისა მალვასა,  </p><p>ვეჭვ, ღმრთითა ადრე შეგყარო მზესა მას, ტანად ალვასა“.  </p><p>1513  </p><p>მუნ დადგა ლომი ავთანდილ, დაიდგა მცირე კარავი.  </p><p>ნესტან-დარეჯან მუნვე დგას, იგია მჭვრეტთა მზარავი,  </p><p>მისთა წამწამთა ნიავი ქრის, ვითა ქარი არავი,  </p><p>წავიდა მეფე ინდოთა მისრული, მიუპარავი.  </p><p>1514  </p><p>ფრიდონ წაჰყვა. განაღამცა გავლეს ველი დიდსა ხანსა,  </p><p>ცნა მეფემან, ტარიელი მარტო მოვა, მოჰხრის ტანსა;  </p><p>გარდახდა და თაყვანის-სცა </p><p>მას უკადრსა, ლომებრ ჯანსა,  </p><p>სდებს პატივსა ინდოთ მეფეს, მართ მამისა შესაგვანსა.  </p><p>1515  </p><p>ტარიელცა თაყვანის-სცა, მივა კოცნად, სასალამოდ;  </p><p>მეფე ყელსა აკოცებდა მართ ბაგისა დასაამოდ,  </p><p>გაკვირვებით ეუბნების, არის მისგან სათამამოდ:  </p><p>„შენ მზე ხარო, შენი გაყრა არის დღისა შესაღამოდ“.  </p><p>1516  </p><p>გაეკვირვა მეფე მისსა თვალადობა-სიტურფესა,  </p><p>პირსა უჭვრეტს გაკვირვებით, უქებს მკლავთა სიალფესა;  </p><p>კვლა ფრიდონცა უსალამა, თაყვანის-სცა მან მეფესა,  </p><p>მას მეფესა, ავთანდილის ნახვისათვის მოსწრაფესა.  </p><p>1517  </p><p>მეფე ტარიას ქებასა დაჰკრთების, დაეღონების.  </p><p>ტარიელ ეტყვის: „მეფეო, აწ გული შენ გემონების;  </p><p>მიკვირს, თუ ეგრე სიკეთე თქვენ ჩემი რად გეგონების!  </p><p>რათგან ავთანდილ შენია, სხვა რად ვინ მოგეწონების?  </p><p>1518  </p><p>„ნუ გიკვირს მისი ვერ-ნახვა და დაყოვნება ხანისა!  </p><p>მოდი და დავსხდეთ, მეფეო, ამოა კორდი მწვანისა,  </p><p>გკადრო მიზეზი მისისა თქვენს წინა ვერ-მოტანისა,  </p><p>ვიაჯ რასამე, აწ მმართებს მოთხოვა მე ფარმანისა“.  </p><p>1519  </p><p>დასხდეს მეფენი, მოადგა გარე სიმრავლე რაზმისა.  </p><p>ტარიელს პირსა ციმციმი ათქს, უნათლესი ბაზმისა;  </p><p>ჭვრეტა ახელებს მჭვრეტელთა ყოფა-ქცევისა და ზმისა;  </p><p>დაუწყო თხრობა მეფესა სიტყვისა, ბრძნად ნაკაზმისა:  </p><p>1520  </p><p>„მეფეო, თავი მემცრობის მე მისად მოსახსენებლად,  </p><p>მაგრა მოსრული თქვენს წინა ვარ შემომხვეწლად, მქენებლად;  </p><p>თვით იგი იაჯს, რომელი ჩანს მზეებრ შუქთა მფენებლად,  </p><p>ვინ არის ჩემად სინათლედ და ჩემად გამათენებლად.  </p><p>1521  </p><p>„აწ ამას გკადრებთ ორნივე ხვეწნით და შემუდარებით:  </p><p>ავთანდილ დამდვა წამალი მისგან თავისა დადებით,  </p><p>დაჰვიწყდეს, რომე პატიჟნი სჭირდეს ჩვენთავე დარებით;  </p><p>არ გაწყენ, გრძელი ამბავი არს ჩემგან მიუმხვდარებით.  </p><p>1522  </p><p>„თქვენთა უყვარს ერთმანერთი, ქალი მას და იგი ქალსა,  </p><p>მით ვიგონებ საბრალოსა, მტირალსა და ფერ-ნამკრთალსა;  </p><p>მუხლ-მოყრილი გეაჯები, ნუღარ აწვევ იმათ ალსა,  </p><p>რომე მისცე ქალი თქვენი მკლავ-მაგარსა, გულ-ფიქალსა.  </p><p>1523  </p><p>„ამის მეტსა არას გკადრებ, არ მოკლესა, არცა გრძელსა“.  </p><p>ამოიღო ხელ-მანდილი, მოინასკვა ზედან ყელსა,  </p><p>ადგა, მუხლნი მიუყარნა, ეაჯების ვითა მზრდელსა.  </p><p>გაუკვირდა ყოვლსა კაცსა, მის ამბისა მომსმენელსა.  </p><p>1524  </p><p>რა ტარიელ მუხლ-მოყრილი ნახა, მეფე შეუზარდა,  </p><p>შორს უკუდგა, თაყვანის-სცა, ქვე მიწამდის დაუვარდა,  </p><p>მოახსენა: „ხელმწიფეო, ლხინი ყოვლი უკუმქარდა,  </p><p>თქვენმან აგრე სიმდაბლემან ნახვა თქვენი ჩამადარდა.  </p><p>1525  </p><p>„ვით ეგების, რაცა გწადდეს, რომე კაცი არ მოგთმინდეს,  </p><p>ანუ მშურდეს ქალი ჩემი, საკლავად და ტყვედცა გინდეს;  </p><p>გებრძანამცა სახლით თქვენით, ცრემლი არცა მაშინ მდინდეს;  </p><p>სხვა მისებრი ვერა პოვოს, ცათამდისცა აღ-ცა-ფრინდეს!  </p><p>1526  </p><p>„მე სიძესა ავთანდილის უკეთესსა ვჰპოვებ ვერა;  </p><p>თვით მეფობა ქალსა ჩემსა მივეც, აქვს და მას ეფერა;  </p><p>ვარდი ახლად იფურჩნების, მე ყვავილი დამებერა,  </p><p>რადმცა ვჰკადრე შეცილება, რასაც ოდენ იგი სჯერა!  </p><p>1527  </p><p>„თუ შეგერთო ერთი მონა, თქვენთვის არცა მაშინ მშურდა.  </p><p>ვინმცა გკადრა შეცილება, უშმაგომცა ვით მოგმდურდა!  </p><p>თუ ავთანდილ არ მიყვარდა, ასრე მისთვის რად მომსურდა?  </p><p>დია, ღმერთო, წინაშე ვარ, ესე ჩემგან დადასტურდა“.  </p><p>1528  </p><p>რა ტარიელ მეფისაგან ესე სიტყვა მოისმინა,  </p><p>დადრკა, მდაბლად ეთაყვანა, პირსა ზედან დაეფინა.  </p><p>კვლა მეფემან თაყვანის-სცა, წამო-რე-ვლო, წადგა წინა,  </p><p>ერთმანერთი მოიმადლეს, მათ ერთსაცა არ ეწყინა.  </p><p>1529  </p><p>ფრიდონ შეჯდა, ავთანდილის მახარობლად გაექანა, -  </p><p>ესდენ დიდი სიხარული გაეხარნეს მასცა განა! -  </p><p>წავიდა და წამოუძღვა, მოიყვანა, მოჰყვა თანა,  </p><p>მაგრა ირცხვის მეფისაგან, შუქი ბნელად მოევანა.  </p><p>1530  </p><p>მეფე ადგა, მოეგება; ყმა გარდახდა, რა მივიდა;  </p><p>ხელთა ჰქონდა ხელ-მანდილი, პირსა მითა იფარვიდა.  </p><p>მზე ღრუბელსა მოჰფარვოდა, ქუშდებოდა, ვარდსა ზრვიდა,  </p><p>მაგრა მისსა შვენებასა რამცა ვითა დაფარვიდა?!  </p><p>1531  </p><p>მეფე კოცნასა ლამოდა, აღარა ცრემლნი სდენიან;  </p><p>ავთანდილ ფერხთა ეხვევის, შუქნი ქვე დაუფენიან;  </p><p>უბრძანა: „ადეგ, ნუ ირცხვი, შენ ზნენი გამოგჩენიან;  </p><p>რათგან მერჩიო, ნუ მერცხვი, ჩემგან ნუღარა გრცხვენიან!“  </p><p>1532  </p><p>მოეხვია, გარდუკოცნა მან პირისა არე-მარე:  </p><p>„დამივსეო ცეცხლი ცხელი, მაგრა წყალი არე მარე;  </p><p>ვინ გიშერი დააჯოგა და წამწმისა არემა-რე,  </p><p>გვალე, შეგყრი, ლომო, მზესა, თავი მისკე არე მარე“.  </p><p>1533  </p><p>მეფე ყელსა ეხვეოდა მას ლომსა და ვითა გმირსა,  </p><p>ახლოს უზის, ეუბნების, აკოცებს და უჭვრეტს პირსა;  </p><p>იგი მზე და ხელმწიფობა ასრე მიჰხვდა, ვითა ღირსა.  </p><p>მაშინ ლხინი ამო არის, რა გარდიხდის კაცი ჭირსა.  </p><p>1534  </p><p>ყმა მეფესა მოახსენებს: „მიკვირს, სხვასა რად რას ჰბრძანებ!  </p><p>რად არ გინდა ნახვა მზისა, ანუ რადღა აგვიანებ?  </p><p>მიეგებვი მხიარული, სახლსა თქვენსა მოიყვანებ,  </p><p>შემოიმოს შუქთა მისთა, ნათლად გარე მოივანებ“.  </p><p>1535  </p><p>ტარიელსცა მოახსენა; შესხდეს, ქალსა მიეგებნეს,  </p><p>მათ სამთავე გოლიათთა მზისა ფერად ღაწვნი ღებნეს,  </p><p>მიჰხვდეს მათსა საწადელსა, იგი პოვეს, რაცა ძებნეს,  </p><p>ხელი ჰხადეს ხრმალთა მათთა, არა ცუდად წელთა ებნეს.  </p><p>1536  </p><p>მეფემან ქალს უსალამა, მან შორით გარდახდომილმან.  </p><p>დაუყვნა თვალნი ელვამან, მისთა ღაწვთაგან კრთომილმან;  </p><p>გამოეგება, აკოცა კუბოსა შიგან ჯდომილმან,  </p><p>დაუწყო ქება </p><p>მეფემან, თვით ვერას ვერ-მიხვდომილმან.  </p><p>1537  </p><p>ეტყვის: „მზეო, ვითა გაქო, ნათელო და დარიანო!  </p><p>შენთვის ხელნი გონებანი არა ცუდად არიანო,  </p><p>მზიანო და მთვარიანო, ეტლად რაო და რიანო,  </p><p>თქვენ საჭვრეტლად აღარ მინდით, არ ვარდნო და არ იანო“.  </p><p>1538  </p><p>გაკვირდეს ყოვლნი მხედველნი მისთა ელვათა ფენასა;  </p><p>ვით მზემან, დაყვნა მჭვრეტელთა თვალნი ნათლისა ჩენასა;  </p><p>სითცა გამოჩნდის, იქმოდეს ჯარნი მუნითკენ რბენასა,  </p><p>მისგან დამწვარნი მისცნიან გულნი ჭვრეტითა ლხენასა.  </p><p>1539  </p><p>შესხდეს, წავიდეს ყველანი შინა თავისა მარებად,  </p><p>ჰქონდეს შვიდნივე მნათობნი მის მზისა დასადარებად,  </p><p>არ მიიხვდომის სიტურფე, არს მათგან მიუმხვდარებად,  </p><p>ადრე მივიდეს მეფისა სახლად სამყოფად, არებად.  </p><p>1540  </p><p>შევიდეს, ნახეს თინათინ, მჭვრეტთა მიმცემი ჭირისა;  </p><p>სკიპტროსან-გვირგვინოსანსა ჰშვენოდა ცმა პორფირისა,  </p><p>მოსრულთა პირსა შეადგა ელვა მისისა პირისა;  </p><p>შევიდა მეფე ინდოთა, იგი მზე, მსგავსი გმირისა.  </p><p>1541  </p><p>ტარიელ და ცოლმან მისმან ქალსა მდაბლად უსალამეს,  </p><p>მოეგებნეს, აკოცეს და საუბარი დააამეს,  </p><p>იგი სახლი განანათლეს, არ ნათელი შეაღამეს,  </p><p>ბროლ-ბადახში გააღაწვეს და გიშერი აწამწამეს.  </p><p>1542  </p><p>თინათინ ზედა აწვივა ტახტსა მეფეთა ზეთასა,  </p><p>ტარიელ უთხრა: „შენ დაჯე, სწადიან ბრჭესა ბრჭეთასა,  </p><p>დღეს ტახტი შენი შენ გმართებს მეტად ყოველთა დღეთასა,  </p><p>მე ლომი ლომთა დაგისვა გვერდსა შენ, მზესა მზეთასა“.  </p><p>1543  </p><p>ორთავე ხელი მოჰკიდეს და დასვეს ტახტსა თავისსა,  </p><p>გვერდსა დაუსვეს ავთანდილ, სურვილსა მოეკლა ვისსა;  </p><p>უნახავსა და ნახულსა სჯობს ყოვლსა სანახავისსა,  </p><p>ნუ ეჭვ მიჯნურად მათებრსა ნუცა თუ რამინს და ვისსა.  </p><p>1544  </p><p>ქალსა შესწბა, გაუკვირდა ავთანდილის გვერდსა ჯდომა,  </p><p>ფერი ჰკრთა და გაუფიცხა შე და გამო გულმან კრთომა.  </p><p>მეფე ეტყვის: „შვილო, ჩემგან გაქვს სირცხვილი თუ რა ზომა,  </p><p>ბრძენთა უთქვამს სიყვარული, ბოლოდ მისი არ-წახდომა“.  </p><p>1545  </p><p>„აწ, შვილო, ღმერთმან თქვენ მოგცეს ათას წელ დღეთა გრძელობა,  </p><p>სვე-სვიანობა, დიდობა, კვლა ჭირთა გარდუხდელობა!  </p><p>ცამცა ნუ შეგცვლის, მოგხვდების თვით მისებრ შეუცვლელობა!  </p><p>თქვენის ხელითა მეღირსოს მიწათა შემომყრელობა!“  </p><p>1546  </p><p>მართ მეფემან სპათა ბრძანა ავთანდილის თაყვანება:  </p><p>„ესეაო მეფე თქვენი, ასრე იქმნა ღმრთისა ნება,  </p><p>დღეს ამას აქვს ტახტი ჩემი, მე - სიბერე ვითა სნება,  </p><p>ჩემად სწორად ჰმსახურებდით, დაიჭირეთ ჩემი მცნება!“  </p><p>1547  </p><p>ლაშქარნი და დიდებულნი დადრკეს, მდაბლად ეთაყვანნეს,  </p><p>მოახსენეს: „მიწად ვექმნნეთ, ვინცა მიწად მიგვიყვანნეს,  </p><p>მორჩილ-ქმნილნი დაგვამდიდრნეს, ურჩნი მკვდართა დაგვაგვანნეს,  </p><p>მტერთა მკლავნი შეაძუნტნეს, გულნი ჩვენნი აგულვანნეს“.  </p><p>1548  </p><p>ტარიელცა უთხრა ქებით იმედისა თავსა დება;  </p><p>ქალსა უთხრა: „შემიყრიხართ, აღარა გწვავს ცეცხლთა დება,  </p><p>ქმარი შენი ძმაა ჩემი, აგრევე მწადს თქვენი დება,  </p><p>ორგულთა და შემცილეთა თქვენთა მე ვქმნა გაფლიდება“.  </p></a></body></html>