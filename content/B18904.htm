<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18904" id="chapter-18904"><h1>ამბავი ავთანდილისა არაბეთს შექცევისა  </h1><p></p><p>672  </p><p>იგი მუნით წარმოსრული სევდამანცა განა მოკლა!  </p><p>პირსა იხოკს, ვარდსა აზრობს, ხელი მისი განამხოკლა;  </p><p>სისხლსა, მისგან დადენილსა, მხეცნი ყოვლი განამლოკლა;  </p><p>მისმან ფიცხლად სიარულმან შარა გრძელი შეამოკლა.  </p><p>673  </p><p>მუნ მოვიდა, სადა-იგი მისნი სპანი დაეყარნეს.  </p><p>ნახეს, იცნეს; რაგვარადცა ჰმართებს, აგრე გაეხარნეს.  </p><p>შერმადინსცა ახარებდეს, ფიცხლად თავნი მისკენ არნეს:  </p><p>„მოვიდაო, აქანამდის ვისთვის ლხინი გაგვემწარნეს!“  </p><p>674  </p><p>გაეგება, მოეხვია, ზედა დასდვა პირი ხელსა,  </p><p>აკოცებდა, სიხარულით ცრემლსა ღვრიდა ველთა მრწყველსა;  </p><p>ესე თქვა, თუ: „ნეტარ, ღმერთო, ცხადსა ვხედავ, ანუ ბნელსა?  </p><p>მე ვით ღირს ვარ ამას, რომე თვალნი ჩემნი გჭვრეტდენ მრთელსა!“  </p><p>675  </p><p>ყმამან მდაბლად მოიკითხა, ზედა დასდვა პირი პირსა;  </p><p>უბრძანა, თუ: „ღმერთსა ვჰმადლობ, შენ თუ ჭირი არა გჭირსა!“  </p><p>დიდებულთა თაყვანის-სცეს, აკოცებდეს, ვინცა ღირს ა,  </p><p>ზარსა სცემდეს, უხაროდა უფროსსა, თუ უნდა მცირსა.  </p><p>676  </p><p>მივიდეს, სადა სამყოფლად სახლი დგა მუნ აგებული.  </p><p>მოვიდა ნახვად ყოველი მის ქალაქისა კრებული.  </p><p>მაშინვე დაჯდა ნადიმად მორჭმული, ლაღი, შვებული.  </p><p>ენა მის დღისა შვებასა ყოლა ვერ იტყვის კრებული.  </p><p>677  </p><p>შერმადინს უთხრა, უამბო ყოველი მისგან ნახული,  </p><p>ანუ ვით პოვა იგი ყმა, მისგანვე მზედ დასახული.  </p><p>ავთანდილს ცრემლი უყოფდა, უბნობდა თვალ-დაფახული:  </p><p>„უმისოდ მყოფსა სწორად მიჩნს ჩემთვის დარბაზი და ხული“.  </p><p>678  </p><p>მუნ ამბავი შინაური ყველაკაი მოახსენა:  </p><p>„შენი წასლვა არვინ იცის, რაცა მითხარ, აგრე ვქმენა!“  </p><p>მას დღე მუნით არ წავიდა, ინადიმა, განისვენა,  </p><p>ცისკრად შეჯდა, გაემართა, დღე რა მზემან განათენა.  </p><p>679  </p><p>არცაღა დაჯდა ნადიმად, არცაღა ქმნად ხალვათისა;  </p><p>შერმადინ მახარობელი წავა მისლვისა მათისა,  </p><p>ფიცხლად წავიდა, სავალი სამ დღე ვლო დღისა ათისა.  </p><p>მას ლომსა ნახვა უხარის მის მზისა მოკამათისა.  </p><p>680  </p><p>შესთავლა: „მეფე უკადრი ხარმცა მორჭმით და დიდობით!  </p><p>ამა საქმესა ვიკადრებ შიშით, კრძალვით და რიდობით:  </p><p>მის ყმისა ვერას ვერ მცნობი ვუხმობდი თავსა ფლიდობით,  </p><p>აწ ვცან და გაცნევ ყოველსა, მოვალ შვებით და მშვიდობით“.  </p><p>681  </p><p>როსტევან - მეფე უკადრი, მორჭმული, შეუპოველი!  </p><p>შერმადინ მოციქულობა თვით მოახსენა ყოველი:  </p><p>„ავთანდილ მოვა წინაშე, მის ყმისა ვისმე მპოველი“.  </p><p>ბრძანა: „ვცან ჩემი ღმრთისაგან სააჯო და სათხოველი“.  </p><p>682  </p><p>თინათინს ჰკადრა შერმადინ, ნათელსა მას უღამოსა:  </p><p>„ავთანდილ მოვა წინაშე, გკადრებს ამბავსა ამოსა“.  </p><p>იგი მით აკრთობს ელვასა, მზისაცა უთამამოსა,  </p><p>მას საბოძვარი უბოძა, მისი ყველაი დამოსა.  </p><p>683  </p><p>მეფე შეჯდა, გაეგება ყმასა, მუნით მომავალსა;  </p><p>ამას პირ-მზე მეფისაგან ივალებდა ვითა ვალსა.  </p><p>მიეგება, მოეგება მხიარული გულ-მხურვალსა,  </p><p>დიდებულთა ჯარისაგან ზოგნი ჰგვანდეს ვითა მთრვალსა.  </p><p>684  </p><p>რა მიეახლა, გარდახდა ყმა, თაყვანის-სცა მეფესა;  </p><p>აკოცა როსტან, მიმხვდარმან ნიშატთა სიიეფესა;  </p><p>გულ-მხიარულნი, შვებულნი მივლენ დარბაზსა სეფესა;  </p><p>მის ყმისა მოსლვა უხარის ყოველსა მუნ მეკრეფესა.  </p><p>685  </p><p>მას ავთანდილ თაყვანის-სცა ლომთა ლომმან მზეთა მზესა.  </p><p>მუნ ბროლი და ვარდ-გიშერი გაეტურფა სინაზესა.  </p><p>პირი მისი უნათლეა სინათლესა ზესთა ზესა,  </p><p>სახლ-სამყოფი არა ჰმართებს, ცამცა გაიდარბაზესა!  </p><p>686  </p><p>მას დღე დასხდეს ნადიმობად, გაამრავლეს სმა და ჭამა;  </p><p>ყმასა მეფე ასრე უჭვრეტს, ვითა შვილსა ტკბილი მამა.  </p><p>მათ ორთავე აშვენებდა ფიფქსა თოვნა, ვარდსა ნამა.  </p><p>უხვად გასცეს საბოძვარი, მარგალიტი, ვითა დრამა.  </p><p>687  </p><p>სმა გარდახდა, თავის-თავის გაიყარნეს მსმელნი შინა;  </p><p>დიდებულნი არ გაუშვნეს, ყმა დაისვეს ახლოს წინა;  </p><p>მეფე ჰკითხავს, იგი ჰკადრებს, რაცა ჭირი დაეთმინა,  </p><p>მერმე მისი, უცნობოსა, რა ენახა, რა ესმინა:  </p><p>688  </p><p>„მას ვახსენებდე, ნუ გიკვირს, თქმა მჭირდეს მიწყივ ახისა!  </p><p>მზე თუ ვთქვა მსგავსი მისი და ანუ მისისა სახისა,  </p><p>ვინ უნახავ-ქმნის გონება ყოველთა კაცთა მნახისა;  </p><p>ვარდი დამჭნარი ეკალთა შუა, შორს-მყოფი, ახ ის ა!“  </p><p>689  </p><p>რა ჭირი კაცსა სოფელმან მოუთმოს მოუთმინამან,  </p><p>ქაცვი ლერწამმან, ზაფრანა იმსგავსოს ფერად მინამან,  </p><p>ავანდილ, მისმან მხსენებმან, ღაწვი ცრემლითა მინამან.  </p><p>წვრილად უამბო ამბავი მან, მისმან მონასმინამან:  </p><p>690  </p><p>„ქვაბნი წაუხმან დევთათვის, სახლად აქვს დევთა სახლები,  </p><p>საყვარელისა მისისა ქალი ჰყავს თანა ნახლები,  </p><p>ვეფხისა ტყავი აცვია, ცუდად უჩნს სტავრა-ნახლები,  </p><p>აღარა ნახავს სოფელსა, ცეცხლი სწვავს ახალ-ახლები“.  </p><p>691  </p><p>რა დაასრულა ამბავი, საქმე მისისა ჭირისა,  </p><p>ნახვა მის მზისა ნათლისა, მის თვალად არ დუხჭირისა,  </p><p>ეამა, უქეს ვარდისა ხელი, მძლედ დანამჭირისა:  </p><p>„ეგე კმა სიმხნე სიმხნისად, რადღა ხარ მომხვეჭი რისა!“  </p><p>692  </p><p>გამხიარულდა თინათინ ამა ამბისა სმენითა;  </p><p>მას დღე იხარებს სმისა და ჭამისა არ-მოწყენითა,  </p><p>კვლა საწოლს დაჰხვდა მის მზისა მონა სიტყვითა ბრძენითა:  </p><p>მისლვა ებრძანა, - ეამა, თქმა არ ეგების ენითა.  </p><p>693  </p><p>ყმა წავიდა მხიარული, ლმობიერი, არ გამწყრალი,  </p><p>ლომი მინდორს ლომთა თანა მინდოს რული, ფერ-ნამკრთალი,  </p><p>ყმა სოფლისა ხასიათი, ჯავარ-სრული, მრავალ-წყალი,  </p><p>მაგრა ჰქონდა გულისათვის </p><p>გული გულსა განაცვალი.  </p><p>694  </p><p>მზე უკადრი ტახტსა ზედა ზის მორჭმული, არ ნადევრი,  </p><p>წყლად ეფრატსა უხვად ერწყო ედემს რგული ალვა მჭევრი;  </p><p>ბროლ-ბადახშსა აშვენებდა თმა გიშერი, წარბი ტევრი,  </p><p>მე ვინ ვაქებ? ათენს ბრძენთა, ხამს, აქებდეს ენა ბევრი!  </p><p>695  </p><p>ყმა მხიარული წინაშე დასვა სკამითა მისითა;  </p><p>სხენან სავსენი ლხინითა, ორთავე შესატყვისითა;  </p><p>უბნობენ ლაღნი, წყლიანნი, არა სიტყვითა მქისითა;  </p><p>უთხრა: „ჰპოვეა, პატიჟნი ჰნახენ ძებნითა ვისითა?“  </p><p>696  </p><p>ჰკადრა: „რა კაცსა სოფელმან მისცეს წადილი გულისა,  </p><p>ხსოვნა არა ხამს ჭირისა, ვით დღისა გარდასრულისა.  </p><p>ვპოვე ხე, ტანი ალვისა, სოფლისა წყალთა რწყულისა,  </p><p>მუნ პირი, მსგავსი ვარდისა, მაგრა აწ ფერ-ნაკლულისა.  </p><p>697  </p><p>მუნ სარო, მსგავსი ვარდისა, ვნახე, მისჭირდა მი, ნები;  </p><p>იტყვის: &#171;დავკარგე ბროლი და სადა ჰრთავს ბროლსა მინები&#187;.  </p><p>მით ვიწვი, რათგან ჩემებრვე ცეცხლი სწვავს მოუთმინები“.  </p><p>მერმე კვლა ჰკადრა ამბავი მან, მისგან მონასმინები.  </p><p>698  </p><p>სიარულსა მისგან ძებნად, სრულ პატიჟთა მოსთვლის, ჭირსა,  </p><p>მერმე ჰკადრა, საწადლისა ღმერთმან პოვნა ვით აღირსა:  </p><p>„საწუთრო და სოფელს ყოფნა, კაცი უჩნსო, ვით ნადირსა,  </p><p>ოდენ ხელი მხეცთა თანა იარების მინდორს, ტირსა.  </p><p>699  </p><p>„ნუ მკითხავ, ქება რა გკადრო, ჩემგან ვით გაგეგონების?  </p><p>მისსა მნახავსა ნახული აღარა მოეწონების;  </p><p>თვალნი მჭვრეტელთა, ვით მზისა ციაგსა, დაეღონების;  </p><p>ვარდი შექმნილა ზაფრანად, აწ ია შეიკონების!“  </p><p>700  </p><p>წვრილად ჰკადრა, რა იცოდა, რა ნახული, რა ნასმენად:  </p><p>„ვითა ვეფხსა წავარნა და ქვაბი აქვსო სახლად, მენად;  </p><p>ქალი ახლავს სასურველად, სულთა დგმად და ჭირთა თმენად“.  </p><p>ვა, სოფელმან სოფელს მყოფი ყოვლი დასვა ცრემლთა დენად!  </p><p>701  </p><p>ქალსა რა ესმა ამბავი, მიჰხვდა წადილი ნებისა,  </p><p>განათლდა პირი მთვარისა, ვით ნათლად ნავანებისა;  </p><p>იტყვის: „რა ვუთხრა პასუხი მისთა ნებისა თნებისა,  </p><p>რაა წამალი მისისა წყლულისა განკურნებისა?“  </p><p>702  </p><p>ყმა ეტყვის: „ვის აქვს მინდობა კაცისა მომცქაფავისა?  </p><p>მან ჩემთვის დაწვა თავისა დადვა, არ-დასაწვავისა;  </p><p>დრო დამიც ჩემგან მისლვისა, მითქვმს დადება თავისა,  </p><p>მზე შემიფიცავს თავისა, ჩემგან მზედ სახედავისა.  </p><p>703  </p><p>„ხამს მოყვარე მოყვრისათვის თავი ჭირსა არ დამრიდად,  </p><p>გული მისცეს გულისათვის, სიყვარული გზად და ხიდად;  </p><p>კვლა მიჯნურსა მიჯნურისა ჭირი უჩნდეს ჭირად დიდად,  </p><p>აჰა, მაქვსმცა უმისოსა ლხინი არმად, თავი ფლიდად!“  </p><p>704  </p><p>მზე ეტყვის: „მომხვდა ყოველი ჩემი წადილი გულისა:  </p><p>პირველ, შენ მოხველ მშვიდობით, მპოვნელი დაკარგულისა,  </p><p>მერმე, ზრდა სიყვარულისა გაქვს, ჩემგან დანერგულისა,  </p><p>ვპოვე წამალი გულისა, აქამდის დადაგულისა!  </p><p>705  </p><p>„საწუთრო კაცსა ყოველსა ვითა ტაროსი უხვდების:  </p><p>ზოგჯერ მზეა და ოდესმე ცა რისხვით მოუქუხდების.  </p><p>მაშინ ჭირი ჩნდა ჩემზედა, აწ ასრე ლხინად უხვდების,  </p><p>რათგან შვება აქვს სოფელსა, თვით რად ვინ შეუწუხდების?  </p><p>706  </p><p>„შენ არ-გატეხა კარგი გჭირს ზენაარისა, ფიცისა.  </p><p>ხამს გასრულება მოყვრისა სიყვარულისა მტკიცისა,  </p><p>ძებნა წამლისა მისისა, ცოდნა ხამს მართ უიცისა,  </p><p>ჩემი თქვი, რა ვქმნა ბნელ-ქმნილმან, მზე მიმეფაროს, მი, ცისა?“  </p><p>707  </p><p>ყმამან ჰკადრა: „სიახლითა შევჰრთე ჭირი შვიდსა მე რვა,  </p><p>ცუდი არის დამზრალისა გასათბობლად წყლისა ბერვა,  </p><p>ცუდი არის სიყვარული, ქვეით კოცნა, მზისა წვერვა,  </p><p>თუ გეახლო, ერთხლ ვა და, რა მოგშორდე, ათასჯერ ვა!  </p><p>708  </p><p>„ვა თუ გავიჭრა, გაჭრილსა სადა, გლახ, დამწვავს სამ ალი!  </p><p>გული ძეს საგნად ისრისა, მესრვის საკრავად სამალი;  </p><p>დრო სიცოცხლისა ჩემისა დღესითგან ჩანს ნასამალი;  </p><p>მალვა მწადს, მაგრა გარდახდა ჟამი პატიჟთა სამალი!  </p><p>709  </p><p>„მესმა თქვენი ნაუბარი, გავიგონე, რაცა ჰბრძანე!  </p><p>ვარდსა ქაცვი მოაპოვებს, ეკალთამცა რად ვეფხანე!  </p><p>მაგრა, მზეო, თავი მზესა ჩემთვის სრულად დააგვანე,  </p><p>სიცოცხლისა საიმედო ნიშანი რა წამატანე!“  </p><p>710  </p><p>ყმა ტკბილი და ტკბილ-ქართული, სიკეთისა ხელის მხდელი,  </p><p>მზესა ასრე ეუბნების, ვით გაზრდილსა ამო მზრდელი;  </p><p>ქალმან მისცა მარგალიტი, სრულ-ქმნა მისი საწადელი,  </p><p>ღმერთმან ქმნას და გაუსრულდეს ლხინი ესე აწინდელი!  </p><p>711  </p><p>რა სჯობს, რა კაცმან გიშერი ბროლ-ლალსა თანა ახიოს,  </p><p>ანუ ბაღს ალვა საროსა ახლოს რგოს, მორწყოს, ახიოს,  </p><p>მისსა მჭვრეტელსა ალხინოს, ვერ-მჭვრეტსა ავაგლახიოს!  </p><p>ვაი მოყვრისა გაყრილსა, ახი ოს ეყოს, ახი ოს!  </p><p>712  </p><p>მათ მიჰხვდა ლხინი ყოველი ერთმანერთისა ჭვრეტითა.  </p><p>ყმა წამოვიდა გაყრილი, მივა გულითა რეტითა.  </p><p>მზე ტირს სისხლისა ცრემლითა, ზღვისაცა მეტის-მეტითა.  </p><p>იტყვის: „ვერ გაძღა სოფელი, ვა, ჩემთა სისხლთა ხვრეტითა!“  </p><p>713  </p><p>ყმა წავიდა სევდიანი, მკერდსა იცემს, ამად ილებს,  </p><p>რომე კაცსა მიჯნურობა ატირებს და აგულჩვილებს;  </p><p>რა ღრუბელი მიეფარვის, მზე ხმელეთსა დააჩრდილებს,  </p><p>მის მოყვრისა მოშორება კვლა აბინდებს, არ ადილებს.  </p><p>714  </p><p>სისხლმან და ცრემლმან გარევით ღაწვი ქმნის ღარად და ღარად;  </p><p>იტყვის: „მზე ჩემგან თავისად კმა დასადებლად აღარად;  </p><p>მიკვირს, თუ გული ალმასი შავმან წამწამმან დაღა რად!  </p><p>ვირე ვნახვიდე, სოფელო, მინდი </p><p>სალხინოდ აღარად!  </p><p>715  </p><p>„ვინ უწინ ედემს ნაზარდი ალვა მრგო, მომრწყო, მახია,  </p><p>დღეს საწუთრომან ლახვარსა მიმცა, დანასა მახია,  </p><p>დღეს გული ცეცხლსა უშრეტსა დაბმით დამიბა, მახია.  </p><p>აწყა ვცან, საქმე სოფლისა ზღაპარია და ჩმახია!“  </p><p>716  </p><p>ამას მოსთქვამს, ცრემლსა აფრქვევს, ათრთოლებს და აწანწარებს,  </p><p>გულ-ამოსკვნით, ოხვრა-სულთქმით, მიხრის ტანსა, მიაწარებს.  </p><p>საყვარლისა სიახლესა მოშორვება გაამწარებს,  </p><p>ვა, საწუთრო ბოლოდ თავსა ასუდარებს, აზეწარებს!  </p><p>717  </p><p>ყმა მივიდა, საწოლს დაჯდა, ზოგჯერ ტირს და ზოგჯერ ბნდების,  </p><p>მაგრა ახლავს გონებითა საყვარელსა, არ მოსწყდების;  </p><p>ვით მწვანილსა თრთვილისაგან, პირსა ფერი მოაკლდების,  </p><p>ჰხედავთ, ვარდსა უმზეობა როგორ ადრე დააჩნდების!  </p><p>718  </p><p>„გული კრულია კაცისა, ხარბი და გაუძღომელი,  </p><p>გული - ჟამ-ჟამად ყოველთა ჭირთა მთმო, ლხინთა მნდომელი,  </p><p>გული - ბრმა, ურჩი ხედვისა, თვით ვერას ვერ გამზომელი,  </p><p>ვერცა ჰპატრონობს სიკვდილი, ვერც პატრონია რომელი!“  </p><p>719  </p><p>რა გულსა უთხრნა გულისა სიტყვანი საგულისონი,  </p><p>მან მარგალიტნი მოიხვნა მის მზისა სამეყვისონი,  </p><p>მის მზისა მკლავსა ნაბამნი, მათ კბილთა შესატყვისონი,  </p><p>პირსა დაიდვნა, აკოცა, ცრემლი სდის, ვითა ბისონი.  </p><p>720  </p><p>რა გათენდა, კაცი მოვა მომკითხავი, დარბაზს მხმობი.  </p><p>ყმა წავიდა ლაღი, ნაზი, ნაღვიძები, ძილ-ნაკრთობი.  </p><p>ერთმანერთსა ეჯარვიან, დგას მჭვრეტელთა ჯარი მსწრობი;  </p><p>მეფე მინდორს ეკაზმოდა, მოემზადა დაბდაბ-ნობი.  </p><p>721  </p><p>მეფე შეჯდა, მაშინდელი ზარი აწმცა ვით ითქმოდა!  </p><p>ქოს-დაბდაბთა ცემისაგან ყურთა სიტყვა არ ისმოდა,  </p><p>მზესა ქორნი აბნელებდეს, ძაღლთა რბოლა მიდამოდა;  </p><p>მას დღე მათგან დანაღვარი სისხლი ველთა მოესხმოდა!  </p><p>722  </p><p>ინადირეს, შემოიქცეს მხიარულნი მინდორს რულნი,  </p><p>შეიტანნეს დიდებულნი, თავადნი და სპანი სრულნი;  </p><p>დაჯდა, დახვდეს მოკაზმულნი საჯდომნი და სრანი სრულნი,  </p><p>ხმას სცემს ჩანგი ჩაღანასა, მომღერალნი იყვნეს რულნი!  </p><p>723  </p><p>ყმა ახლოს უჯდა მეფესა, ჰკითხვიდა, ეუბნებოდა;  </p><p>ბაგეთა გასჭვირს ბროლ-ლალი, მათ კბილთა ელვა ჰკრთებოდა.  </p><p>ახლოს სხდეს ღირსნი, ისმენდეს, შორს ჯარი დაიჯრებოდა,  </p><p>უტარიელო ხსენება არვისგან იკადრებოდა.  </p><p>724  </p><p>ყმა მივიდა გულ-მოკლული, ცრემლი ველთა მოედინა.  </p><p>მართ მისივე სიყვარული უარებდის თვალთა წინა.  </p><p>ზოჯერ ადგის, ზოგჯერ დაწვის, ხელსა რადმცა დაეძინა!  </p><p>რაც ა აჯა დათმობისა, გულმან ვისმცა მოუსმინა!  </p><p>725  </p><p>წევს, იტყვის: „გულსა სალხინო რამცაღა დავუსახეო?  </p><p>მოგშორდი, ედემს ნაზარდო ტანო ლერწამო და ხეო,  </p><p>შენთა მჭვრეტელთა ნიშატო, ვერ-მჭვრეტთა სავაგლახეო,  </p><p>ცხადად ნახვასა არ ღირს ვარ, ნეტარმცა სიზმრად გნახეო!“  </p><p>726  </p><p>ამას მოსთქმიდის ტირილით ცრემლისა დასაღვაროთა;  </p><p>კვლა გულსა ეტყვის: „დათმობა ჰგვანდეს სიბრძნისა წყაროთა.  </p><p>არ დავთმოთ, რა ვქმნათ, სევდასა, მითხარ, რა მოვუგვაროთა?  </p><p>თუ ლხინი გვინდა ღმრთისაგან, ჭირიცა შევიწყნაროთა“.  </p><p>727  </p><p>კვლა იტყვის: „გულო, რაზომცა გაქვს სიკვდილისა წადება,  </p><p>სჯობს სიცოცხლისა გაძლება, მისთვის თავისა დადება,  </p><p>მაგრა დამალე, არ გაჩნდეს შენი ცეცხლისა კვლა დება,  </p><p>ავად შეჰფერობს მიჯნურსა მიჯნურობისა ცხადება!“  </p></a></body></html>