<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18884" id="chapter-18884"><h1>ტარიელისაგან თავის ამბის მბობა ავთანდილთანა  </h1><p></p><p>310  </p><p>„ისმენდი, მოეც გონება ჩემთა ამბავთა სმენასა;  </p><p>საუბართა და საქმეთა ვითა ძლივ ვათქმევ ენასა!  </p><p>იგი, ვინ ხელ-მქმნა, მოველი მისგან აროდეს ლხენასა,  </p><p>ვისგან შევუცავ სევდათა, სისხლისა ღვართა დენასა.  </p><p>311  </p><p>„ინდოეთს შვიდთა მეფეთა ყოვლი კაცი ხართ მცნობელი:  </p><p>ექვსი სამეფო ფარსადანს ჰქონდა, თვით იყო მპყრობელი,  </p><p>უხვი, მდიდარი, უკადრი, მეფეთა ზედა მფლობელი,  </p><p>ტანად ლომი და პირად მზე, ომად მძლე, რაზმთა მწყობელი.  </p><p>312  </p><p>„მამა-ჩემი ჯდა მეშვიდე, მეფე მებრძოლთა მზარავი,  </p><p>სარიდან ერქვა სახელად, მტერთა სრვად დაუფარავი;  </p><p>ვერვინ ჰკადრებდის წყენასა, ვერ ცხადი, ვერცა მპარავი;  </p><p>ნადირობდის და იშვებდის საწუთრო-გაუმწარავი.  </p><p>313  </p><p>„ხალვა მოსძულდა, შეექმნა გულს კაეშანთა ჯარები.  </p><p>თქვა: &#171;წამიღია მტერთაგან ძლევით ნაპირთა არები,  </p><p>ყოვლგნით გამისხმან, მორჭმით ვზი, მაქვს ზეიმი და ზარები“;  </p><p>ბრძანა: &#171;წავალ და მეფესა ფარსადანს შევეწყნარები&#187;.  </p><p>314  </p><p>„ფარსადანს წინა დაასკვნა გაგზავნა მოციქულისა,  </p><p>შესთვალა: &#171;შენ გაქვს მეფობა ინდოეთისა სრულისა;  </p><p>აწ მე მწადს, თქვენსა წინაშე მეცა ვცნა ძალი გულისა,  </p><p>სახელი დარჩეს ჩემისა ერთგულად ნამსახურისა&#187;.  </p><p>315  </p><p>„ფარსადან შექმნა ზეიმი ამა ამბისა მცნობელმან.  </p><p>შესთვალა: &#171;ღმერთსა მადლობა შევსწირე ხმელთა მფლობელმან,  </p><p>რათგან ეგე ჰქმენ მეფემან, ჩემებრ ინდოეთს მჯდომელმან.  </p><p>აწ მოდი, ასრე პატივ გცე, ვითა ძმამან და მშობელმან&#187;.  </p><p>316  </p><p>„ერთი სამეფო, საკარგყმო, უბოძა ამირბარობა.  </p><p>თვით ამირბარსა ინდოეთს აქვს ამირ-სპასალარობა.  </p><p>მეფე რა დაჯდა, არა სჭირს ხელისა მიუმცთარობა;  </p><p>სხვად პატრონია, მართ ოდენ არა აქვს კეისარობა.  </p><p>317  </p><p>„თვით მეფემან მამა-ჩემი დაიჭირა სწორად თავსა.  </p><p>თქვა: &#171;ჩემებრი ამირბარი, ნაძლევი ვარ, ვისმცა ჰყავსა!&#187;  </p><p>ლაშქრობდის და ნადირობდის, აძლევდიან მტერნი ზავსა.  </p><p>მას არა ვჰგავ ასრე, ვითა მე სხვა კაცი არა მგავსა.  </p><p>318  </p><p>„ძე არ ესვა მეფესა და დედოფალსა მზისა დარსა,  </p><p>ჭმუნვა ჰქონდა, ჟამი იყო, მით აეხვნეს სპანი ზარსა.  </p><p>ვა, კრულია დღემცა იგი, მე მივეცი ამირბარსა!  </p><p>მეფემ ბრძანა: &#171;შვილად გავზრდი, თვით ჩემივე გვარი არსა&#187;.  </p><p>319  </p><p>„მეფემან და დედოფალმან მიმიყვანეს შვილად მათად,  </p><p>საპატრონოდ მზრდიდეს სრულთა ლაშქართა და ქვეყანათად,  </p><p>ბრძენთა მიმცეს სასწავლელად ხელმწიფეთა ქცევა-ქმნათად;  </p><p>მოვიწიფე, დავემსგავსე მზესა თვალად, ლომსა ნაკვთად.  </p><p>320  </p><p>„ასმათ, მითხრობდი, რაცა სცნა ჩემგან ამბობა ცილისა.  </p><p>ხუთისა წლისა შევიქმენ მსგავსი ვარდისა შლილისა;  </p><p>ჭირად არ მიჩნდის ლომისა მოკლვა, მართ ვითა სირისა;  </p><p>არა ჰგაოდის ფარსადანს მისი არა-სმა შვილისა.  </p><p>321  </p><p>„ასმათ, შენცა ხარ მოწამე ჩემისა ფერ-მიხდილისა,  </p><p>მზესა მე ვსჯობდი შვენებით, ვით ბინდსა ჟამი დილისა;  </p><p>იტყოდეს ჩემნი მნახავნი: &#171;მსგავსია ედემს ზრდილისა&#187;.  </p><p>აწ მაშინდლისა ჩემისა სახე ვარ ოდენ ჩრდილისა.  </p><p>322  </p><p>„მე ხუთისა წლისა ვიყავ, დაორსულდა დედოფალი“.  </p><p>ესე რა თქვა, ყმამან სულთქნა, ცრემლით ბრძანა: „შობა ქალი“.  </p><p>დაბნედასა მიეწურა, ასმათ ასხა გულსა წყალი;  </p><p>თქვა: „მაშინვე მზესა ჰგვანდა, აწ მედების ვისგან ალი!  </p><p>323  </p><p>„წიგნი წიგნსა ეწეოდა, დედოფალი ოდეს შობდა,  </p><p>მოციქული - მოციქულსა, ინდოეთი სრულად სცნობდა;  </p><p>მზე და მთვარე განცხრებოდეს, სიხარულით ცა ნათობდა;  </p><p>ყოვლი არსად შემოსრული მხიარული თამაშობდა.  </p><p>324  </p><p>„ქება არ ითქმის ენითა, აწ ჩემგან ნაუბარითა.  </p><p>ფარსადან დაჯდა ხარებად ზეიმითა და ზარითა;  </p><p>ყოვლგნით მოვიდეს მეფენი ნიჭითა მრავალ-გვარითა.  </p><p>საჭურჭლე გასცეს, აივსნეს ლაშქარნი საბოძვარითა.  </p><p>325  </p><p>„საშობელი გაიყარა, ზრდა დაგვიწყეს მე და ქალსა.  </p><p>მართ მაშინვე ჰგვანდა იგი მზისა შუქთა ნასამალსა.  </p><p>ვუყვარდით და სწორად ვუჩნდით მეფესა და დედოფალსა.  </p><p>აწ ვახსენებ, ვისგან ჩემი დაუდაგავს გული ალსა!“  </p><p>326  </p><p>ყმა დაბნდა, რა სახელისა ხსენებასა მიეწურა;  </p><p>ავთანდილსცა აეტირა, მისმან ცეცხლმან გულსა ჰმურა;  </p><p>ქალმან სულად მოაქცია, მკერდსა წყალი დააპკურა.  </p><p>თქვა: „ისმენდი, მაგრა ჩემი სიკვდილისა დღე დასტურ ა.  </p><p>327  </p><p>„მას ქალსა ნესტან-დარეჯან იყო სახელად ხმობილი.  </p><p>შვიდისა წლისა შეიქმნა ქალი წყნარი და ცნობილი,  </p><p>მთვარისა მსგავსი, შვენებით მზისაგან ვერ-შეფრობილი;  </p><p>მისსა ვით გასძლებს გაყრასა გული ალმასი, წთობილი!  </p><p>328  </p><p>„იგი ასრე მოიწიფა, მე შემეძლო შესლვა ომსა;  </p><p>მეფე ქალსა ვით ხედვიდა მეფობისა ქმნისა მწთომსა,  </p><p>მამასავე ხელთა მიმცეს, რა შევიქმენ ამა ზომსა;  </p><p>ვბურთობდი და ვნადირობდი, ვით კატასა ვხოცდი ლომსა.  </p><p>329  </p><p>„მეფემან სახლი ააგო, შიგან სამყოფი ქალისა;  </p><p>ქვად ფაზარი სხდა, კუბო დგა იაგუნდისა, ლალისა,  </p><p>კარზედა ბაღჩა, საბანლად სარაჯი ვარდის წყალისა;  </p><p>იგი მუნ იყვის, მედების ვისგან სახმილი ალისა!  </p><p>330  </p><p>„დღე და ღამე მუჯამრითა ეკმეოდის ალვა თლილი;  </p><p>ზოგჯერ კოშკს ჯდის, ზოგჯერ ბაღჩას ჩამოვიდის, რა დგის ჩრდილი.  </p><p>დავარ იყო და მეფისა, ქვრივი, ქაჯეთს გათხოვილი,  </p><p>მას სიბრძნისა სასწავლელად თვით მეფემან მისცა შვილი.  </p><p>331  </p><p>„სრა ედგა მოფარდაგული ოქსინოთა და შარდითა;  </p><p>ვერვინ ვხედევდით, შეიქმნა პირითა მინა-ვარდითა;  </p><p>ასმათ და ორნი მონანი ჰყვიან, იმღერდის ნარდითა;  </p><p>მუნ იზრდებოდის </p><p>ტანითა, გაბაონს განაზარდითა.  </p><p>332  </p><p>„თხუთმეტისა წლისა ვიყავ, მეფე მზრდიდა ვითა შვილსა;  </p><p>დღისით ვიყვი მას წინაშე, გამიშვებდის არცა ძილსა;  </p><p>ძალად ლომსა, თვალად მზესა, ტანად ვჰგვანდი ედემს ზრდილსა,  </p><p>სროლასა და ასპარეზსა აქებდიან ჩემგან ქმნილსა.  </p><p>333  </p><p>„მოსრნის მხეცნი და ნადირნი ისარმან ჩემგან სრეულმან;  </p><p>მერმე ვიბურთი მოედანს, მინდორით შემოქცეულმან;  </p><p>შევიდი, შევქმნი ნადიმი, ნიადაგ ლხინსა ჩვეულმან;  </p><p>აწ საწუთროსა გამყარა პირმან ბროლ-ბადახშეულმან!  </p><p>334  </p><p>„მამა მომიკვდა, მოვიდა დღე სიკვდილისა მისისა;  </p><p>ქმნა გაუცუდდა ფარსადანს ნიშატისა და ნიშისა;  </p><p>მათ გაეხარნეს, ვის ზარი დალევდის მისგან შიშისა;  </p><p>ერთგულთა შექმნეს ვაება, მტერთა - ხსენება იშისა.  </p><p>335  </p><p>„მე წელიწდამდის ბნელსა ვჯე საწუთრო-გაცუდებული,  </p><p>დღისით და ღამით ვვაებდი, ვერვისგან სულ-დაღებული;  </p><p>გაყვანად ხასნი მოვიდეს, მითხრეს მეფისა მცნებული,  </p><p>ებრძანა: &#171;შვილო ტარიელ, ნუ ხარ შავითა ღებული.  </p><p>336  </p><p>&#171;ჩვენ უფრო გვტკივის იგი, ვინ დაგვაკლდა სწორად თავისა&#187;.  </p><p>ასი ებოძა საჭურჭლე, ებრძანა ახდა შავისა,  </p><p>ბოძება მისეულისა სრულისა საკარგავისა:  </p><p>&#171;შენ გქონდეს ამირბარობა, ქმნა მისვე საურავისა&#187;.  </p><p>337  </p><p>„ავენთი, დამწვეს მამისა სახმილთა დაუშრტობელთა;  </p><p>უკუნით გამომიყვანეს ხასთა მათ წინა მდგომელთა;  </p><p>გამოსლვისათვის ზეიმი შექმნეს ინდოეთს მფლობელთა,  </p><p>შორს მომეგებნეს, მაკოცეს პატივით ვითა მშობელთა.  </p><p>338  </p><p>„მათ საჯდომთა ახლოს დამსვეს, პატივს მცემდეს ძისა დარად,  </p><p>მის ხელისა საურავი მათ ორთავე მითხრეს წყნარად;  </p><p>ურჩ ვექმენ და მისეულთა წესთა ქცევა მიჩნდა ზარად.  </p><p>არ მომეშვნეს, დავჰმორჩილდი, თაყვანის-ვეც ამირბარად.  </p><p>339  </p><p>„აღარა ვიცი, დამვიწყდეს, თუცა დიადი წელია;  </p><p>გიამბო ჩემი ამბავი, განა რაზომცა ძნელია!  </p><p>ცრუ და მუხთალი სოფელი მიწყივ ავისა მქმნელია,  </p><p>მისთა ნაკვესთა წინწალი დამეცეს ხანგრძლად მწველია“.  </p></a></body></html>