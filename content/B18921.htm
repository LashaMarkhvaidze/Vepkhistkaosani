<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18921" id="chapter-18921"><h1>ფატმანისაგან ნესტან-დარეჯანის ამბის მბობა  </h1><p></p><p>1121  </p><p>ამა ქალაქსა წესია, დღესა მას ნავროზობასა  </p><p>არცა ვინ ვაჭრობს ვაჭარი, არცა ვინ წავა გზობასა;  </p><p>ყოველნი სწორად დავიწყებთ კაზმასა, ლამაზობასა,  </p><p>დიდსა შეიქმენ მეფენი პურობა-დარბაზობასა.  </p><p>1122  </p><p>„ჩვენ დიდ-ვაჭართა ზედა-გვაც დარბაზს მიღება ძღვენისა,  </p><p>მათ საბოძვრისა ბოძება ჰმართებს მსგავსისა ჩვენისა;  </p><p>ათ დღემდის ისმის ყოველგან ხმა წინწილისა, ებნისა,  </p><p>მოედანს მღერა, ბურთობა, დგრიალი ცხენთა დგენისა.  </p><p>1123  </p><p>„ქმარი ჩემი დიდ-ვაჭართა წაუძღვების, უსენ, წინა,  </p><p>მათთა ცოლთა მე წავასხამ, მაწვეველი არად მინა;  </p><p>დედოფალსა ძღვენსა ვუძღვნით, მდიდარი თუ გლახა ვინ ა,  </p><p>დარბაზს ამოდ გავიხარებთ, მხიარულნი მოვალთ შინა.  </p><p>1124  </p><p>დღე მოვიდა ნავროზობა, დედოფალსა ძღვენი ვსძღვენით;  </p><p>ჩვენ მივართვით, მათ გვიბოძეს, ავავსენით, ავივსენით;  </p><p>ჟამიერად მხიარულნი წამოვედით ნებით ჩვენით,  </p><p>კვლა დავსხედით გახარებად, უნებურნი არ ვიყვენით.  </p><p>1125  </p><p>„ბაღსა შიგან თამაშობად საღამოსა გავე ჟამსა,  </p><p>გავიტანე ხათუნები, - მათი ჭმევა ჩემგან ხამსა;  </p><p>მომყვებოდეს მომღერალნი, იტყოდიან ტკბილსა ხმასა,  </p><p>ვიმღერდი და ვყმაწვილობდი, ვიცვალებდი რიდე-თმასა.  </p><p>1126  </p><p>„იქ ბაღსა შიგან ტურფანი სახლნი, ნატიფად გებულნი,  </p><p>მაღალნი, ყოვლგნით მხედველნი, ზღვას ზედა წაკიდებულნი,  </p><p>მუნ შევიტანენ ხათუნნი, იგი ჩემთანა ხლებულნი,  </p><p>კვლა დავიდევით ნადიმი, დავსხედით ამოდ შვებულნი.  </p><p>1127  </p><p>„ვაჭრის ცოლთა ვუმასპინძლე მხიარულად, ამოდ, დურად;  </p><p>სმასა ზედა უმიზეზოდ გავხე რამე უგემურად,  </p><p>რა შემატყვეს, გაიყარა, სხდომილ იყო რაცა პურად,  </p><p>მარტო დავრჩი, სევდა რამე შემომექცა გულსა მურად.  </p><p>1128  </p><p>„უკმოვახვენ სარკმელნი და შევაქცივე პირი გზასა,  </p><p>ვიხედვიდი, ვიქარვებდი კაეშნისა ჩემგან ზრდასა;  </p><p>შორს ამიჩნდა ცოტა რამე, მოცურვიდა შიგან ზღვასა,  </p><p>მფრინველად ვთქვი, ანუ მხეცად, სხვას ვამსგავსე მემცა რასა!  </p><p>1129  </p><p>„მაშორვიდა, ვერად ვიცან; მომეახლა, იყო ნავი;  </p><p>ორთა კაცთა, ტანად შავთა, თვით პირიცა ედგა შავი;  </p><p>იქით-აქათ მოსდგომოდეს, ახლოს უჩნდა ოდენ თავი,  </p><p>გამოვიდეს, გამიკვირდა იგი უცხო სანახავი.  </p><p>1130  </p><p>„გამოზიდეს იგი ნავი, გამოიღეს ბაღსა წინა,  </p><p>მიიხედეს, მოიხედეს, ვინ გვიჭვრეტსო, სადა, ვინა;  </p><p>ვერა ნახეს სულიერი, ვერცა რამან შეაშინა,  </p><p>მე იდუმალ ვიხედვიდი, სულ-ღებული ვიყავ შინა.  </p><p>1131  </p><p>„მით ნავიდაღმა მათ რომე გარდმოსვეს კიდობანითა,  </p><p>აჰხადეს, ქალი გარდმოსვეს უცხოთა რამე ტანითა,  </p><p>თავსა რიდითა შავითა, ქვეშეთ მოსილი მწვანითა,  </p><p>მზესა სიტურფით ეყოფის, იყოს მისითა გვანითა.  </p><p>1132  </p><p>„რა მობრუნდა ქალი ჩემკე, შემოადგეს სხივნი კლდესა,  </p><p>ღაწვთა მისთა ელვარება ელვარებდა ზესთა ზესა;  </p><p>დავიწუხენ თვალნი, ყოლა ვერ შევადგენ, ვითა მზესა,  </p><p>უკმოვიხშევ კარი ჩემკე, მათი ჭვრეტა ვერა ცნესა.  </p><p>1133  </p><p>„მოვიხმენ ოთხნი მონანი, ჩემსა წინაშე მდგომელნი,  </p><p>ვუჩვენე: &#171;ჰხედავთ, ინდოთა ტყვედ ჰყვანან შუქნი რომელნი?  </p><p>ჩაეპარენით, ჩაედით, ჩქარად ნუ მიხვალთ მხლტომელნი,  </p><p>მოგყიდონ, ფასი მიეცით, რისაცა იყვნენ მნდომელნი.  </p><p>1134  </p><p>&#171;თუ არ მოგცენ, ნუღა მისცემთ, წაჰგვარეთ და დახოცენით,  </p><p>მოიყვანეთ ისი მთვარე, ქმენით კარგად, ეცადენით!&#187;  </p><p>ჩემნი ყმანი ზედადაღმა ჩაეპარნეს, ვითა ფრენით,  </p><p>დაევაჭრნეს, არ მოჰყიდეს, შავნი ვნახენ მეტად წყენით.  </p><p>1135  </p><p>„მე სარკმელთა გარდავადეგ. რა შევიგენ, არ მოჰყიდეს,  </p><p>შევუზახენ: &#171;დახოცენით!&#187;, დაიპყრნეს და თავსა სჭრიდეს;  </p><p>იგი ზღვასა შეასრივნეს, შემოადგეს ქალსა, სცვიდეს;  </p><p>ჩავეგებე, გამოვჰგვარე, ზღვის პირს ხანსა არ დაზმიდეს.  </p><p>1136  </p><p>„რა გიამბო ქება მისი, რა სიტურფე, რა ნაზობა!  </p><p>ვფიცავ, რომე იგი მზეა, არა ჰმართებს მზესა მზობა!  </p><p>ვინ გაიცდის შუქთა მისთა, ვინმცა ვით ქმნა ნახაზობა!  </p><p>მე თუ დამწვავს, აჰა მზა ვარ, არღა უნდა ამას მზობა!“  </p><p>1137  </p><p>ესე სიტყვა დაასრულა, ფატმან იკრნა პირსა ხელნი;  </p><p>ავთანდილსცა აეტირნეს, გარდმოყარნა ცრემლნი ცხელნი;  </p><p>ერთმანერთი დაავიწყდა, მისთვის გახდეს ვითა ხელნი,  </p><p>ღვარმან, ზედათ მონადენმან, გააწყალნა ფიფქნი თხელნი.  </p><p>1138  </p><p>მოიტირეს, ყმამან უთხრა: „ნუღარ გასწყვედ, გაასრულე“.  </p><p>ფატმან იტყვის: „მივეგებე, გული მისთვის ვაერთგულე,  </p><p>გარდვუკოცნე ყოვლი ასო, თავი ამად მოვაძულე,  </p><p>ზედა დავსვი ტახტსა ჩემსა, შევეკვეთე, გავესულე.  </p><p>1139  </p><p>„ვჰკადრე: &#171;მითხარ, ვინ ხარ, მზეო, ანუ შვილი ვისთა ტომთა?  </p><p>იმა ზანგთა სით მოჰყვანდი შენ, პატრონი ცისა ხომთა?&#187;  </p><p>მან პასუხი არა მითხრა მე სიტყვათა ესეზომთა,  </p><p>ას-ნაკეცი წყარო ვნახე ცრემლთა, მისთა მონაწთომთა.  </p><p>1140  </p><p>„რა მივაჭირვე კითხვითა, მეტითა საუბარითა,  </p><p>გულ-ამოხვინჩვით ატირდა მით რამე ხმითა წყნარითა;  </p><p>ბროლ-ლალსა ღვარი ნარგისთათ მოსდის გიშრისა ღარითა;  </p><p>მისი მჭვრეტელი დავიწვი, გავხე გულითა მკვდარითა.  </p><p>1141  </p><p>„მითხრა: &#171;შენ ჩემთვის, დედაო, ხარ უმჯობესი დედისა,  </p><p>რას აქმნევ ჩემსა ამბავსა, ზღაპარი არის ყბედისა!  </p><p>ღარიბი ვინმე, შემსწრობი ვარ უბედოსა ბედისა;  </p><p>თუ რაცა მკითხო, ძალიმცა გიგმია არსთა მხედისა!&#187;  </p><p>1142  </p><p>„ვთქვი: &#171;უჟამოდ არ წესია მოყვანა და მზისა ხმობა;  </p><p>მომყვანელი გაშმაგდების და წაუვა ერთობ ცნობა;  </p><p>ხმობა, უნდა ჟამიერად, სააჯოსა ყოვლსა თხრობა.  </p><p>რად არ ვიცი ამა მზისა საუბრისა უჟამობა?&#187;  </p><p>1143  </p><p>„ავიყვანე იგი პირ-მზე ნაქები და ვერ ვთქვი უქი;  </p><p>სურვილმან და მზემან </p><p>მისმან, ძლივ დავმალე მისი შუქი,  </p><p>ჩამოვჰბურე მრავალ-კეცი სტავრა მძიმე, არ სუბუქი;  </p><p>ცრემლსა სეტყვს და ვარდსა აზრობს, წამწამთაგან მოქრის ბუქი.  </p><p>1144  </p><p>„მოვიყვანე შინა ჩემსა იგი პირ-მზე ტანით ალვით,  </p><p>მოვუკაზმე სახლი ერთი, შიგან დავსვი მეტად მალვით;  </p><p>არვის ვუთხარ სულიერსა, შევინახე ფარვით, კრძალვით,  </p><p>ერთი ზანგი ვამსახურე, მე შევიდი, ვნახი ხალვით.  </p><p>1145  </p><p>„ვით გიამბო საკვირველი მე, გლახ, მისი ყოფა-ქცევა,  </p><p>დღე და ღამე გაუწყვედლად ტირილი და ცრემლთა ფრქვევა!  </p><p>შევეხვეწი: &#171;დადუმდიო&#187;, წამ ერთ ჰქონდის ჩემი თნევა.  </p><p>აწ უმისოდ ვით ცოცხალ ვარ, ჰაი ჩემთვის, ვაგლახ მე, ვა!  </p><p>1146  </p><p>„შინა შევიდი, მას წინა ედგის ცრემლისა გუბები,  </p><p>შიგან მელნისა მორევსა ეყარის გიშრის შუბები,  </p><p>მელნისა ტბათათ იღვრების სავსე სათისა რუბები,  </p><p>შუა ძოწსა და აყიყსა სჭვირს მარგალიტი ტყუბები.  </p><p>1147  </p><p>„ჟამი ვერ ვპოვე კითხვისა ნიადაგ ცრემლთა ღვრისაგან,  </p><p>თუმცა მეკითხა: &#171;ვინა ხარ, ეგრე გასრული რისაგან?&#187;  </p><p>მჩქეფრად სისხლისა ნაკადი მოსდის ალვისა ხისაგან,  </p><p>მას ხორციელი ვით გასძლებს სხვა, კიდეგანი ქვისაგან!  </p><p>1148  </p><p>„არად უნდის საბურავი, არცა წოლა საგებლითა,  </p><p>მიწყივ იყვის რიდითა და მით ერთითა ყაბაჩითა,  </p><p>მკლავი მისი სასთაულად მიიდვის და მიწვის მითა,  </p><p>ძლივ ვაჭამი ცოტა რამე ათასითა შეხვეწითა.  </p><p>1149  </p><p>„სხვა გიამბო საკვირველი რიდისა და ყაბაჩისა;  </p><p>ვარ მნახავი ყოვლისავე უცხოსა და ძვირფასისა,  </p><p>მაგრა მისი არა ვიცი, ქმნილი იყო რაგვარ რისა:  </p><p>სილბო ჰქონდა ნაქსოვისა და სიმტკიცე - ნაჭედისა.  </p><p>1150  </p><p>„მან ტურფამან სახლსა ჩემსა ეგრე დაყო ხანი დიდი;  </p><p>ვერ გავანდევ ქმარსა ჩემსა, შესმენისა მქონდა რიდი;  </p><p>ვთქვი, თუ: &#171;ვუთხრა, გამამჟღავნებს, დარბაზს მივა ისი ფლიდი&#187;.  </p><p>ესე მეყო საგონებლად, შევიდი, თუ გამოვიდი.  </p><p>1151  </p><p>„ვთქვი, თუ: &#171;არ ვუთხრა, რა ვუყო, ჩემგან რა მოეგვარების?  </p><p>არცა რა ვიცი, რა უნდა, რა ვისგან მოეხმარების;  </p><p>ქმარი რა მიგრძნობს, მო-ცა-მკლავს, ვეღარა მომეფარების;  </p><p>ვითა დავმალო ნათელი, ვინ მზესა დაედარების?!  </p><p>1152  </p><p>„მე, გლახ, მარტომან რა ვუყო, მიმატებს ცეცხლთა დებასა!  </p><p>მო და გავანდო, ნუ შევალ უსენის შეცოდებასა;  </p><p>არ გამამჟღავნოს, ვაფიცო, თუ მომცემს იმედებასა,  </p><p>სულსა ვერ წასწყმედს, ვერა იქმს ფიცისა გაცუდებასა.  </p><p>1153  </p><p>„მივე მარტო, ქმარსა ჩემსა ველაღობე, ველაციცე,  </p><p>მერმე ვუთხარ: &#171;გითხრობ რასმე, მაგრა პირველ შემომფიცე,  </p><p>არვის უთხრა სულიერსა, საფიცარი მომეც მტკიცე&#187;.  </p><p>ფიცი ფიცა საშინელი: &#171;თავიცაო კლდეთა ვიცე!  </p><p>1154  </p><p>&#171;რაცა მითხრა, სიკვდილამდის არვის ვუთხრა სულიერსა,  </p><p>არა ბერსა, არა ყმასა, მოყვარესა, არცა მტერსა&#187;.  </p><p>მერე ვუთხარ ყველაკაი უსენს, კაცსა ლმობიერსა:  </p><p>&#171;მოდი, მომყევ აქა სადმე, მო, გიჩვენებ მზისა ფერსა&#187;.  </p><p>1155  </p><p>“ადგა, ამყვა და წავედით, შევვლენით კარნი სრისანი.  </p><p>უსენ გაკვირდა, გა-ცა-კრთა, რა შუქნი ნახნა მზისანი;  </p><p>თქვა: &#171;რა მიჩვენე, რა ვნახე, რანია, ნეტარ, რისანი?!  </p><p>თუ ხორციელი არისმცა, თვალნიმცა მრისხვენ ღმრთისანი!&#187;  </p><p>1156  </p><p>„ვთქვი, თუ: &#171;არცა რა მე ვიცი ამისი ხორციელობა,  </p><p>რაცა არ გითხარ, მის მეტი არა მაქვს მეცნიერობა;  </p><p>მე და შენ ვჰკითხოთ, ვინ არის, ვისგან სჭირს ისი ხელობა,  </p><p>ნუთუ რა გვითხრას, ვეაჯნეთ, ქმნას დიდი ლმობიერობა&#187;.  </p><p>1157  </p><p>„მივედით, გვქონდა ორთავე კრძალვა მისისა კრძალისა;  </p><p>ვჰკადრეთ, თუ: &#171;მზეო, სახმილი გვედების შენგან ალისა,  </p><p>გვითხარ, რა არის წამალი მთვარისა შუქ-ნამკრთალისა?  </p><p>რას შეუქმნიხარ ზაფრანად შენ, ფერად მსგავსი ლალისა?&#187;  </p><p>1158  </p><p>„რაცა ვჰკითხეთ, არა ვიცი, ესმა, ანუ არ ისმენდა:  </p><p>ვარდი ერთგან შეეწება, მარგალიტსა არ აჩენდა;  </p><p>გველნი მოშლით მოეკეცნეს, ბაღი შეღმა შე-რე-შენდა,  </p><p>მზე ვეშაპსა დაებნელა, ზედა რადმცა გაგვითენდა!  </p><p>1159  </p><p>„ვერა დავჰყარეთ პასუხი ჩვენ საუბრითა ჩვენითა:  </p><p>ვეფხი-ავაზა პირ-ქუშად ზის, წყრომა ვერ ვუგრძენითა.  </p><p>კვლაცა ვაწყინეთ, ატირდა მჩქეფრად ცრემლისა დენითა,  </p><p>&#171;არა ვიციო, მიმიშვით!&#187;, ეს ოდენ გვითხრა ენითა.  </p><p>1160  </p><p>„დავსხედით და მას თანავე ვიტირეთ და ცრემლი ვლამეთ,  </p><p>რაცა გვეთქვა, შევინანეთ, სხვამცა რაღა შევიწამეთ!  </p><p>ძლივ ვეაჯეთ დადუმება, დავადუმეთ, დავაამეთ,  </p><p>ჩვენ მივართვით ხილი რამე, მაგრა ვერა ვერ ვაჭამეთ.  </p><p>1161  </p><p>„უსენ იტყვის: &#171;ბევრ-ათასნი ჭირნი ამან ამიხოცნეს;  </p><p>ესე ღაწვნი მზისად კმარან, კაცთაგანმცა ვით იკოცნეს!  </p><p>უმართლეა, ვერ-მჭვრეტელმან თუ პატიჟნი იასოცნეს,  </p><p>მე თუ შვილნი მირჩევნიან, ღმერთმან იგი დამიხოცნეს!&#187;  </p><p>1162  </p><p>„მას ვუჭვრიტეთ დიდი ხანი, წამოვედით სულთქმით, ახით.  </p><p>შეყრა გვიჩნდის სიხარულად, გაყრა დიდად ვივაგლახით.  </p><p>ვაჭრობისა საქმისაგან მოვიცალით, იგი ვნახით,  </p><p>გული ჩვენი გაუშვებლად დაეტყვევნეს მისით მახით.  </p><p>1163  </p><p>„რა გამოხდა ხანი რამე, გამოვიდეს ღამე-დღენი,  </p><p>უსენ მითხრა: &#171;არ მინახავს ძოღანითგან მეფე ჩვენი.  </p><p>მივაზირებ, წავალ, ვნახავ, ვუდარბაზო, ვუძღვნა ძღვენი&#187;.  </p><p>მოვახსენე: &#171;დია, ღმერთო, ბრძანებაა ეგე თქვენი!&#187;  </p><p>1164  </p><p>„უსენ ტაბაკსა დააწყო მარგალიტი და ლალები.  </p><p>დავვედრე: &#171;დარბაზს დაგხვდების დარბაზის ერი მთრვალები;  </p><p>ამა ქალისა ამბავსა, მომკალ, თუ არ </p><p>ეკრძალები&#187;.  </p><p>კვლა შემომფიცა: &#171;არ ვიტყვი, თავსაცა მეცეს ხრმალები!&#187;  </p><p>1165  </p><p>„უსენ მივიდა, ხელმწიფე დაჰხვდა ნადიმად მჯდომელი, -  </p><p>უსენ არიფი მეფისა, მეფეცა მისი მნდომელი, -  </p><p>წინა მიისვა, შეიძღვნა, ძღვენი მიართვა რომელი.  </p><p>აწ ნახეთ მთრვალი ვაჭარი, ცქაფი, უწრფელი, მსწრომელი.  </p><p>1166  </p><p>„რა მეფემან უსენს წინა სვა მრავალი დოსტაქანი,  </p><p>კვლა შესვეს და კვლა აივსნეს სხვა ფარჩნი და სხვა ჭიქანი.  </p><p>დაავიწყდეს იგი ფიცნი, რა მუსაფნი, რა მაქანი!  </p><p>მართლად თქმულა: &#171;არა ჰმართებს ყვავსა ვარდი, ვირსა რქანი&#187;.  </p><p>1167  </p><p>„უთხრა დიდმან ხელმწიფემან უჭკუოსა უსენს, მთრვალსა:  </p><p>&#171;დია მიკვირს, საძღვნოდ ჩვენად სით მოიღებ ამა თვალსა,  </p><p>მარგალიტსა დიდროანსა, უსახოსა ჰპოვებ ლალსა?  </p><p>ვერ გარდვიხდი, თავმან ჩემმან, ძღვენთა შენთა ნაათალსა&#187;.  </p><p>1168  </p><p>„თაყვანის-სცა უსენ, ჰკადრა: &#171;ჰე მაღალო ხელმწიფეო,  </p><p>ზეცით შუქთა მომფენელო, მარჩენელო არსთა, მზეო!  </p><p>რაცა სხვა მაქვს, ვისი არის ოქრო, თუნდა საჭურჭლეო?  </p><p>დედის მუცლით რა გამომყვა? მბოძებია თქვენგან მეო.  </p><p>1169  </p><p>&#171;ამას გკადრებ, თავმან თქვენმან, არა გმართებს მადლი ძღვნისა;  </p><p>სხვა რამე მითქს სასძლო თქვენი, შესართავი თქვენის ძისა;  </p><p>მას უცილოდ დამიმადლებთ, ოდეს ჰნახოთ მსგავსი მზისა,  </p><p>მაშინ მეტად გაამრავლოთ თქვენ ბრძანება ნეტარძისა&#187;.  </p><p>1170  </p><p>„რას ვაგრძელებდე! გატეხა ფიცი, სიმტკიცე სჯულისა,  </p><p>უამბო პოვნა ქალისა, მჭვრეტთაგან მზედ სახულისა.  </p><p>მეფესა მეტად ეამა, მიეცა ლხინი გულისა,  </p><p>უბრძანა დარბაზს მოყვანა, სრულ-ქმნა უსენის თქმულისა.  </p><p>1171  </p><p>„მე აქა ჩემსა ამოდ ვჯე, მუნამდის არ მიკვნესია.  </p><p>შემოდგა კარსა მეფისა მონათა უხუცესია,  </p><p>თანა ჰყვა მონა სამოცი, ვით ხელმწიფეთა წესია,  </p><p>მოვიდეს; დია გავკვირდი, ვთქვი: &#171;რამე საქმე ზესია&#187;.  </p><p>1172  </p><p>„მისალამეს, &#171;ფატმან, - მითხრეს, - ბრძანებაა ღმრთისა სწორთა:  </p><p>დღეს რომელი უსენ შესძღვნა ქალი, მსგავსი მზეთა ორთა,  </p><p>აწ მომგვარე, წავიყვანოთ, ვლა არ გვინდა გზათა შორთა&#187;.  </p><p>ესე მესმა, დამტყდეს ცანი, რისხვა ღმრთისა ეცა გორთა.  </p><p>1173  </p><p>„მე გაკვირვებით კვლა ვჰკითხე: &#171;რა ქალი გინდა, რომელი?&#187;  </p><p>მათ მითხრეს: &#171;უსენ შემოსძღვნა პირი ელვათა მკრთომელი&#187;.  </p><p>არას მარგებდა, დაესკვნა დღე ჩემი სულთა მხდომელი,  </p><p>ავთრთოლდი, ავდეგ ვეღარა, ვერცა ქვე ვიყავ მჯდომელი.  </p><p>1174  </p><p>„შევე, ვნახე იგი ტურფა მტირალად და ცრემლ-დასხმულად,  </p><p>ვჰკადრე: &#171;მზეო, ბედმან შავმან ვით მიმუხთლა, ჰხედავ, რულად!  </p><p>ცა მობრუნდა რისხვით ჩემკე, იავარ-მყო, ამფხვრა სრულად,  </p><p>შემასმინეს, მეფე გითხოვს, ვარ ამისთვის გულ-მოკლულად&#187;.  </p><p>1175  </p><p>„მან მითხრა: &#171;დაო, ნუ გიკვირს, ეგე რაზომცა ძნელია!  </p><p>ბედი უბედო ჩემზედა მიწყივ ავისა მქმნელია.  </p><p>კარგი რამ მჭირდეს, გიკვირდეს, ავი რა საკვირველია!  </p><p>სხვადასხვა ჭირი ჩემზედა არ-ახალია, ძველია&#187;.  </p><p>1176  </p><p>„თვალთათ ვითა მარგალიტი გარდმოყარა ცრემლი ხშირი,  </p><p>ადგა ასე გულ-უშიშრად, ვეფხი იყო, ანუ გმირი,  </p><p>ლხინი ლხინად არად უჩნდა, მართ აგრევე ჭირად ჭირი.  </p><p>მთხოვა, გარე აჯიღითა მოიბურა ტანი, პირი.  </p><p>1177  </p><p>„შევე საჭურჭლეს, რომელსა ფასი არ დაედებოდა,  </p><p>თვალ-მარგალიტი ავიღე, რაც ოდენ ამეღებოდა,  </p><p>თვითო და თვითო თვითოსა ქალაქსა ეფასებოდა,  </p><p>მივე, მას წელთა შევარტყი, შავ-გული ვისთვის კვდებოდა.  </p><p>1178  </p><p>„ვარქვი: &#171;ჩემო, განღა სადმე გეხმარების ესეგვარი&#187;.  </p><p>მათ მონათა ხელთა მივეც იგი პირი, მზისა დარი.  </p><p>ცნა მეფემან, მოეგება, ჰკრეს ტაბლაკსა, გახდა ზარი;  </p><p>იგი მივა თავ-მოდრეკით წყნარი, არას მოუბარი.  </p><p>1179  </p><p>„ზედა მოატყდა მჭვრეტელი, გახდა ზათქი და ზარები,  </p><p>ვერ იჭირვიდეს სარანგნი, მუნ იყო არ-სიწყნარები;  </p><p>იგი რა ნახა მეფემან, საროსა მსგავსი ნარები,  </p><p>გაკრთომით უთხრა: &#171;ჰე მზეო, აქა ვით მოიგვარები?&#187;  </p><p>1180  </p><p>„ვით მზემან, მისნი მჭვრეტელნი შექმნნა თვალისა მფახველად;  </p><p>მეფემან ბრძანა: &#171;გამხადა ნახული მე უნახველად,  </p><p>ღმრთისაგან კიდე ვინ იყო კაცი ამისად მსახველად!  </p><p>ჰმართებს ამისსა მიჯნურსა, ხელი თუ რბოდეს, ახ, ველად!&#187;  </p><p>1181  </p><p>„გვერდსა დაისვა, ეუბნა ტკბილითა საუბარითა:  </p><p>&#171;მითხარო, ვინ ხარ, ვისი ხარ, მოსრული ვისთა გვარითა?&#187;  </p><p>მან არა გასცა პასუხი პირითა, მზისა დარითა;  </p><p>თავ-მოდრეკილი დაღრეჯით ქვე ზის ცნობითა წყნარითა.  </p><p>1182  </p><p>„არ ისმენდა მეფისასა, რასა გინდა უბრძანებდა,  </p><p>სხვაგან იყო გული მისი, სხვასა რასმე იგონებდა;  </p><p>ვარდი ერთგან შეეწება, მარგალიტსა არ აღებდა,  </p><p>მჭვრეტნი მისნი გააკვირვნა, რასამცა ვინ იაზრებდა!  </p><p>1183  </p><p>„მეფე ბრძანებს: „რა შევიგნათ, გული ჩვენი რით იხსნების?  </p><p>ამა ორთა კიდეგანთა აზრი არა არ იქმნების:  </p><p>ან ვისიმე მიჯნურია, სიყვარული ეგონების,  </p><p>მისგან კიდე არვისად სცალს, არცაღა ვის ეუბნების.  </p><p>1184  </p><p>&#171;ანუ არის ბრძენი ვინმე, მაღალი და მაღლად მხედი,  </p><p>არცა ლხინი ლხინად უჩანს, არცა ჭირი ზედა-ზედი;  </p><p>ვით ზღაპარი, ასრე ესმის უბედობა, თუნდა ბედი,  </p><p>სხვაგან არის, სხვაგან ფრინავს, გონება უც ვითა ტრედი.  </p><p>1185  </p><p>&#171;ღმერთმან ქმნას, შინა მოვიდეს ძე ჩემი გამარჯვებული,  </p><p>მე დავახვედრო ესე მზე, და-, მისთვის დამზადებული;  </p><p>მან ათქმევინოს ნუთუ რა, ჩვენცა ვცნათ გაცხადებული,  </p><p>მუნამდის მთვარე </p><p>შუქ-კრთომით ჯდეს, მზისა მოშორვებული&#187;.  </p><p>1186  </p><p>„ხელმწიფისა შვილსა გითხრობ კარგსა ყმასა, გულოვანსა,  </p><p>უებროსა ზნედ და თვალად, შვენიერსა პირსა, ტანსა;  </p><p>მაშინ ლაშქარს წასრულ იყო, მუნ დაჰყოფდა დიდსა ხანსა,  </p><p>მამა მისთვის ამზადებდა მას, მნათობთა დასაგვანსა.  </p><p>1187  </p><p>„მოიღეს, ტანსა ჩააცვეს შესამოსელი ქალისა,  </p><p>მას ზედა შუქი მრავალი ჩნდა მნათობისა თვალისა,  </p><p>დაადგეს თავსა გვირგვინი ერთობილისა ლალისა,  </p><p>მუნ ვარდსა ფერი აშვენებს ბროლისა გამჭვირვალისა.  </p><p>1188  </p><p>„მეფემან ბრძანა: &#171;მოკაზმეთ საწოლი უფლის-წულისა!&#187;  </p><p>დაუდგეს ტახტი ოქროსა, წითლისა მაღრიბულისა;  </p><p>ადგა თვით დიდი ხელმწიფე, პატრონი სრისა სრულისა,  </p><p>მას ზედა დასვა იგი მზე, ლხინი მჭვრეტელთა გულისა.  </p><p>1189  </p><p>„უბრძანა ცხრათა ხადუმთა დადგომა მცველად კარისად;  </p><p>ხელმწიფე დაჯდა ნადიმად, მსგავსად მათისა გვარისად;  </p><p>უბოძა უსენს უზომო მუქფად მის მზისა დარისად.  </p><p>სცემდეს ბუკსა და ტაბლაკსა მოსამატებლად ზარისად.  </p><p>1190  </p><p>„გააგრძელეს ნადიმობა, სმა შეიქმნა მეტად გრძელი,  </p><p>ქალი პირ-მზე ბედსა ეტყვის: &#171;რა ბედი მიც ჩემი მკლველი!  </p><p>სადაური სად მოსრულ ვარ, ვის მივჰხვდები, ვისთვის ხელი,  </p><p>რა ვქმნა, რა ვყო, რა მერგების, სიცოცხლე მჭირს მეტად ძნელი!&#187;  </p><p>1191  </p><p>„კვლაცა იტყვის: &#171;ნუ დავაჭნობ შვენებასა ვარდთა ფერსა,  </p><p>ვეცადო რას, ნუთუ ღმერთმან მომარიოს ჩემსა მტერსა!  </p><p>სიკვდილამდის ვის მოუკლავს თავი კაცსა მეცნიერსა?  </p><p>რა მისჭირდეს, მაშინ უნდან გონებანი გონიერსა!&#187;  </p><p>1192  </p><p>„ხადუმნი უხმნა, უბრძანა: &#171;ისმინეთ, მოდით ცნობასა!  </p><p>მოღორებულხართ, დამცთარხართ თქვენ ჩემსა პატრონობასა,  </p><p>დამცთარა თქვენი პატრონი, ჩემსა თუ ლამის სძლობასა,  </p><p>ჩემთვის ბუკსა და ტაბლაკსა ცუდად, გლახ, იცემს, ნობასა.  </p><p>1193  </p><p>&#171;არ ვარგ ვარ თქვენად დედოფლად, ჩემი გზა კიდეგანია;  </p><p>მაშოროს ღმერთმან მამაცი, პირად მზე, სარო-ტანია!  </p><p>სხვასა რას მნუკევთ საქმესა, ჩემნი საქმენი სხვანია,  </p><p>თქვენთანა ჩემი სიცოცხლე არ ჩემი შესაგვანია.  </p><p>1194  </p><p>&#171;უცილოდ თავსა მოვიკლავ, გულსა დავიცემ დანასა,  </p><p>თქვენ დაგხოცს თქვენი პატრონი, სოფელს ვერ დაჰყოფთ ხანასა;  </p><p>ესე სჯობს: მოგცე საჭურჭლე, მძიმე მარტყია ტანასა,  </p><p>მე გამაპარეთ, გამიშვით, თვარა დაიწყებთ ნანასა&#187;.  </p><p>1195  </p><p>„შემოიხსნა მარგალიტი, შემოერტყა რაცა თვალი,  </p><p>მოიხადა გვირგვინიცა გამჭვირვალი, ერთობ ლალი;  </p><p>მისცა, უთხრა: &#171;გამომიღეთ, გეაჯები გულ-მხურვალი,  </p><p>მე გამიშვით, ღმერთსა თქვენსა მიავალეთ დიდი ვალი&#187;.  </p><p>1196  </p><p>„მონათა მიჰხვდა სიხარბე მის საჭურჭლისა ძვირისა,  </p><p>დაჰვიწყდა შიში მეფისა, ვითა ერთისა გზირისა,  </p><p>გამოპარება დაასკვნეს მის უებროსა პირისა.  </p><p>ნახე, თუ ოქრო რასა იქმს, კვერთხი ეშმაკთა ძირისა!  </p><p>1197  </p><p>„ვა, ოქრო მისთა მოყვასთა აროდეს მისცემს ლხენასა,  </p><p>დღედ სიკვდილამდის სიხარბე შეაქმნევს კბილთა ღრჭენასა:  </p><p>შესდის და გასდის, აკლია, ემდურვის ეტლთა რბენასა,  </p><p>კვლა აქა სულსა დაუბამს, დაუშლის აღმაფრენასა.  </p><p>1198  </p><p>„რა ხადუმთა აუსრულეს საქმე მისი საწადელი,  </p><p>ერთმან ტანსა აიხადა, მისცა მისი ჩასაცმელი,  </p><p>სხვანი კარნი გამოარნეს, იჯრებოდა დარბაზს მსმელი.  </p><p>დარჩა მთვარე გავსებული გველისაგან ჩაუნთქმელი.  </p><p>1199  </p><p>მონანიცა გარდიხვეწნეს, გაიპარნეს მასვე თანა.  </p><p>ქალმან კარსა დამირეკა, ფატმანობა ჩემი ბრძანა.  </p><p>გავე, ვიცან, მოვეხვიე, გამიკვირდა მეცა განა!  </p><p>შინა ყოლა არ შემომყვა: &#171;რად მაწვეო&#187;, შემანანა.  </p><p>1200  </p><p>„მიბრძანა: &#171;თავი ვიყიდე მოცემულითა შენითა,  </p><p>მუქაფა ღმერთმან შემოგზღოს მოწყალებითა ზენითა!  </p><p>ვეღარ დამმალავ, გამიშვი, ფიცხლად გამგზავნე ცხენითა,  </p><p>ვირემდის ცნობდეს ხელმწიფე, კაცსა მომწევდეს რბენითა&#187;.  </p><p>1201  </p><p>„შევე ფიცხლად საჯინიბოს, ავხსენ ცხენი უკეთესი,  </p><p>შევუკაზმე, ზედა შევსვი მხიარული, არ-მოკვნესი;  </p><p>ჰგვანდა, ოდეს ლომსა შეჯდეს მზე, მნათობთა უკეთესი.  </p><p>წახდა ჩემი ჭირნახული, ვერ მოვიმკი, რაცა ვსთესი.  </p><p>1202  </p><p>„დღე მიიყარა, ხმა გახდა, მოვიდა მისი მდევარი,  </p><p>მოიცვეს შიგა ქალაქი, შეიქმნა მოსაწევარი;  </p><p>მე მკითხეს, ვარქვი: &#171;თუ ჰპოვოთ მუნ სახლსა, სადა მე ვარი,  </p><p>მეფეთა ვიყო შემცოდე და მათთა სისხლთა მზღვევარი!&#187;  </p><p>1203  </p><p>„მონახეს, ვერა შეიგნეს, შეიქცეს დაწბილებულნი,  </p><p>მას აქათ იგლოვს ხელმწიფე და ყოვლნი მისნი ხლებულნი.  </p><p>დახედენ დარბაზის ერთა, შევლენ ისფრითა ღებულნი.  </p><p>მზე მოგვეშორვა, მას აქათ ჩვენ ვართ სინათლე-კლებულნი.  </p><p>1204  </p><p>„მის მთვარისა სადაობა კვლა გიამბო, საქმე კვლაცი;  </p><p>აწ უწინა ესე გითხრა, რას მექადდა ისი კაცი:  </p><p>მე, გლახ, ვიყავ მისი ნეზვი, იგი იყო ჩემი ვაცი.  </p><p>კაცსა დასვრის უგულობა და დიაცსა ბოზი ნაცი.  </p><p>1205  </p><p>„მით არ ჯერ ვარ ქმარსა ჩემსა, მჭლე არის და თვალად ნასი.  </p><p>ისი კაცი ჭაშნაგირი დარბაზს იყო მეტად ხასი;  </p><p>ჩვენ გვიყვარდა ერთმანერთი, არ მაცვია თუცა ფლასი,  </p><p>ნეტარძი ვინ სისხლი მისი შემახვრიტა ერთი თასი!  </p><p>1206  </p><p>„ესე ამბავი მასთანა ვთქვი დიაცურად, ხელურად:  </p><p>ჩემსავე მოსლვა მის მზისა და გაპარება მელურად.  </p><p>გამჟღავნებასა მექადდა არ მოყვარულად, მტერულად,  </p><p>აწ ისრე მკვდარსა ვიგონებ, იშ, თავი ვიხსენ მე რულად!  </p><p>1207  </p><p>„დამექადის, რაზომჯერცა წავიკიდნით თავის წინა.  </p><p>ოდეს მეხმე, არ მეგონა მე იმისი ყოფა შინა;  </p><p>მოსრულიყო, მოსლვა ეთქვა; შენცა მოხვე, შემეშინა,  </p><p>ამად გკადრე: &#171;ნუ მოხვალო&#187;, </p><p>მოგაგებე მონა წინა.  </p><p>1208  </p><p>„აღარ დაჰბრუნდით, მოხვედით, შუქნი თქვენ ჩემთვის არენით;  </p><p>შეიყარენით ორნივე, ჩემზედა დაიჯარენით;  </p><p>ამად შევშინდი, ღონენი ვეღარა მოვაგვარენით,  </p><p>იმას, გლახ, ჩემი სიკვდილი გულითა სწადდა, არ ენით.  </p><p>1209  </p><p>„თუმცა ისი არ მოგეკლა, მისრულიყო დარბაზს ვითა,  </p><p>შემასმენდა ჯავრიანი, გული ედვა ცეცხლებრ წვითა;  </p><p>მეფე მწყრალი გარდასწმედდა სახლსა ჩემსა გარდაგვითა,  </p><p>შვილთა, ღმერთო, დამაჭმევდა, დამქოლვიდა მერმე ქვითა!  </p><p>1210  </p><p>„მუქაფა ღმერთმან შემოგზღოს! - მადლსა გკადრებდე მე რასა, -  </p><p>რომელმან დამხსენ მშვიდობით იმა გველისა მზერასა!  </p><p>აწ ამას იქით ვნატრიდე ჩემსა ეტლსა და წერასა,  </p><p>აღარ ვიშიშვი სიკვდილსა, ჰაი, ჩავიჭერ მე რასა!“  </p><p>1211  </p><p>ავთანდილ უთხრა: „ნუ გეშის, წიგნსაცა აგრე სწერია:  </p><p>მოყვარე მტერი ყოვლისა მტრისაგან უფრო მტერია;  </p><p>არ მიენდობის გულითა, თუ კაცი მეცნიერია.  </p><p>ნუღარ იშიშვი იმისგან, აწ იგი მკვდართა ფერია.  </p><p>1212  </p><p>„იგივე მითხარ, მას აქათ, ქალი გაჰგზავნე შენ ოდეს,  </p><p>რაცაღა გეცნას ამბავი, ანუ რა მისი გსმენოდეს“.  </p><p>კვლა იტყვის ფატმან ტირილით, კვლა თვალთა ცრემლი სდენოდეს:  </p><p>„ვა, წახდეს შუქნი, რომელნი მზისაებრ ველთა ჰფენოდეს!“  </p></a></body></html>