<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18935" id="chapter-18935"><h1>ქორწილი ავთანდილისა და თინათინისა არაბთა მეფისაგან  </h1><p></p><p>1549  </p><p>მას დღე ავთანდილ ხელმწიფედ ზის და ხელმწიფე ზენია,  </p><p>მასთანა მჯდომსა ტარიელს ჰშვენიან სინაზენია;  </p><p>ნესტანჯარ ახლავს თინათინს, ვინ მჭვრეტთა ამაზრზენია,  </p><p>ჰგავს, თუ ცა მოდრკა ქვეყანად, შეყრილან ორნი მზენია.  </p><p>1550  </p><p>დაიწყეს მორთმა პურისა ლაშქართა მის მესავსისა,  </p><p>ზროხა და ცხვარი დაკლული არს უმრავლესი ხავსისა,  </p><p>შეიქმნა ძღვნობა ძღვენისა, მათისა შესამსგავსისა,  </p><p>მათ ყოვლთა შუქი ანათობს პირისა მზისა მსგავსისა.  </p><p>1551  </p><p>იაგუნდისა ჯამები იყვის, ლალისა ჭიქები,  </p><p>კვლა უცხო ფერთა ჭურჭელთა სხდის უცხო-უცხო სიქები.  </p><p>მის ქორწილისა მაქები კაცი ბრძენთაგან იქები,  </p><p>მჭვრეტელო, გულსა ეტყოდი: „ნუ აეხსნები, იქ ები!“  </p><p>1552  </p><p>მუტრიბნი მოდგეს ყოველგნით, ისმოდის ხმა წინწილისა;  </p><p>შეყრით ძეს გორი ოქროსა და ბადახშისა თლილისა;  </p><p>მსმელთათვის წყარო ღვინისა ასგან დის, მსგავსი მილისა,  </p><p>ბინდით ცისკრამდის სმა იყო, გარდახდა ჟამი დილისა.  </p><p>1553  </p><p>არა დარჩა უსაბოძვრო არ კოჭლი და არ საპყარი;  </p><p>მოდიოდა მარგალიტი მოფანტული, მონაყარი;  </p><p>გაბედითდა წასაღებად ატლასი და ოქრო მყარი.  </p><p>სამ დღე იყო ინდოთ მეფე ავთანდილის ვით მაყარი.  </p><p>1554  </p><p>ხვალისად მეფე არაბთა კვლა პურობს, არ ღაფალია;  </p><p>ტარიელს უთხრა: „შენი მზე საჭვრეტლად სატურფალია.  </p><p>მეფე ხარ ყოვლთა მეფეთა და ეგე დედოფალია;  </p><p>ხამს, ყურსა გვეგდოს საყურად ჩვენ თქვენი ნატერფალია.  </p><p>1555  </p><p>„აწ, მეფეო, არ ეგების ჩვენი სხდომა თქვენად სწორად“.  </p><p>სახელმწიფო საჯდომი და სხვა დაუდგა ტახტი შორად.  </p><p>ქვემოთ დასხნა ავთანდილ და ცოლი მისი მათად სწორად.  </p><p>პირველ ძღვენი ტარიასთვის მოიღიან, იდვის გორად.  </p><p>1556  </p><p>არაბთა მეფე მასპინძლობს, იქმს ოდენ არიფობასა,  </p><p>ზოგჯერ მათ ახლავს, ზოგჯერ მათ, არ იხმობს ხელმწიფობასა,  </p><p>გასცემს და უქებს ყოველი უხვობა-იეფობასა,  </p><p>ფრიდონ ზის ახლოს ავთანდილს, ჩვეული ვით მეფობასა.  </p><p>1557  </p><p>მეფესა ქმრითურთ პატივი ჰქონდა ინდოთა ქალისა,  </p><p>სიყვარული და ჩუქება, ვით სიძისა და სძალისა;  </p><p>რომე სძღვნა, არა ეგების თქმა არცა ნაათალისა, -  </p><p>თვითო სკიპტრა და პორფირი და გვირგვინები თვალისა.  </p><p>1558  </p><p>კვლა უძღვნა ძღვენი ორთავე, მსგავსი მათისა ბედისა,  </p><p>ათასი თვალი, ნაშობი რომანულისა დედისა,  </p><p>კვლა მარგალიტი ათასი, მართ ვითა კვერცხი ტრედისა,  </p><p>ათასი ცხენი ტაიჭი, სიდიდით მსგავსი ქედისა.  </p><p>1559  </p><p>ფრიდონს უძღვნა ცხრა ტაბაკი მარგალიტი თავ-შედგმული,  </p><p>ცხრა ტაიჭი, ძვირფასისა უნაგრითა შეკაზმული.  </p><p>ინდოთ მეფე თაყვანსა სცემს ლაღი, ბრძენი, არ მახმული,  </p><p>მადლი ჰკადრა ფხიზელურად, თუცა იყო ღვინო-სმული.  </p><p>1560  </p><p>რას ვაგრძელებდე? გარდახდეს დღენი ერთისა თვისანი.  </p><p>თამაშობდიან, არ იყვნეს ყოლა გაყრანი სმისანი.  </p><p>ტარიელს სძღვნიან უცხონი თვალნი ლალისა ქვისანი,  </p><p>მათ ყოვლთა მათნი ელვანი ჰფარვენ მართ ვითა მზისანი.  </p><p>1561  </p><p>ტარიელ ჰგვანდის ვარდსა და იყვის ფიფქისა მთოველად,  </p><p>ავთანდილ როსტანს წინაშე გაგზავნა დასათხოველად,  </p><p>შესთვალა: „შენი სიახლე კმა ჩემად ლხინად ყოველად,  </p><p>მტერთა აქვს ჩემი სამეფო, ვიცი მუნ შიგან მძოველად.  </p><p>1562  </p><p>„უცებნი მოსრნის მცოდნელთა ცოდნამან, ხელოვნებამან.  </p><p>ვეჭვ, მოგცეს თქვენცა დაღრეჯა ჩემმან რასაცა ვნებამან;  </p><p>წავიდე, ავი არ მიყოს მე აქა დაყოვნებამან,  </p><p>ადრე კვლა გნახნე მორჭმულნი, ინებოს ღმრთისა ნებამან“.  </p><p>1563  </p><p>როსტევან ჰკადრა: „მეფეო, რად ხართ რასაცა რიდითა?  </p><p>რაცა გიჯობდეს, იქმოდით, გასჭვრეტდით, გაიცდიდითა,  </p><p>ავთანდილ თანა წამოგყვეს, წადით ლაშქრითა დიდითა,  </p><p>თქვენთა მტერთა და ორგულთა დაჰფრეწდით, და-ცა-სჭრიდითა“.  </p><p>1564  </p><p>ავთანდილ უთხრა ტარიელს ესე სიტყვები ორები.  </p><p>მან უთხრა: „აგრე ნუ უბნობ, შეცევ ბროლისა ყორები,  </p><p>ახლად შეყრილსა მთვარესა, მზეო, ვით მოეშორები?“  </p><p>ავთანდილ უთხრა: „მაგითა შენგან არ მოვიღორები.  </p><p>1565  </p><p>„არ დია გინდა დამაგდო, წახვიდე ჩემად მზრახავად!  </p><p>&#171;ცოლი უყვარსო, გამწირა&#187;, იყო ამისად მსახავად;  </p><p>მე დავრჩე შენი გაყრილი თავისა მევაგლახავად?  </p><p>კაცსა მოყვრისა გაწირვა, ახ, მოუხდების, ახ, ავად!“  </p><p>1566  </p><p>ტარიელს უგავს სიცილი ბროლისა ვარდთათ ფრქვევასა;  </p><p>უბრძანა: „ვიტყვი უშენოდ შენისა უფრო მე ვასა;  </p><p>რათგან გწადიან, წამომყევ, დამწამებ ნურას თნევასა“.  </p><p>ავთანდილ ბრძანებს ლაშქართა ყოვლგნით მის თანა წვევასა.  </p><p>1567  </p><p>შეყარნა სპანი არაბეთს, აღარა ხანსა ზმულია,  </p><p>კაცი ოთხმოცი ათასი, ყველაი დაკაზმულია.  </p><p>კაცსა და ცხენსა ემოსა აბჯარი ხვარაზმულია.  </p><p>არაბთა მეფე მათითა გაყრითა ნავღელ-ჭმულია.  </p><p>1568  </p><p>ერთმანერთისა გაყრილნი ქალნი ორნივე, დობილნი,  </p><p>ერთმანერთისა დად-ფიცნი, სიტყვისა გამონდობილნი,  </p><p>მკერდითა მკერდსა შეკრულნი, ყელითა გარდაჭდობილნი,  </p><p>ტიროდეს; მათთა მჭვრეტელთა გულნიმცა ესხნეს წდობილნი.  </p><p>1569  </p><p>მთვარე ცისკრისა ვარსკვლავსა რა თანა-შეესწოროსა,  </p><p>ორნივე სწორად ნათობენ, მოჰშორდეს, მოეშოროსა;  </p><p>არა თუ იგი მოჰშორდეს, მართ ცამან მოაშოროსა,  </p><p>მათად საჭვრეტლად მჭვრეტელმან, ხამს, თავი იქედგოროსა.  </p><p>1570  </p><p>მათადვე სახედ, რომელსა ესენი დაუბადიან,  </p><p>იგივე გაჰყრის, სიშორე არა თუ ნებით სწადიან,  </p><p>ვარდსა სწებენ და აპობენ, ტირან და ცრემლნი ჩადიან.  </p><p>მათთა გამყრელთა ყოველთა სიცოცხლე არ იქადიან.  </p><p>1571  </p><p>ნესტან-დარეჯან თქვა: „ნეტამც ყოლა არ შემოგცნებოდი,  </p><p>მზისა გამყრელი გაყრითა აწ ასრე არ დავდნებოდი.  </p><p>ამბავსა </p><p>სცნევდი, მაცნევდი, წიგნითა მეუბნებოდი,  </p><p>ვითა მე შენთვის დამწვარ ვარ, აგრე შენ ჩემთვის ჰბნდებოდი“.  </p><p>1572  </p><p>თინათინ უთხრა: „ჰე მზეო, შენთა მჭვრეტელთა ლხინებო,  </p><p>რადმცა გაგწირე, თუ ვითა გაყრასა მოვითმინებო!  </p><p>ღმრთისაგან დღეთა თხოვისა ნაცვლად სიკვდილი ვინებო,  </p><p>აგრემცა მივი, რაზომსა მე ცრემლსა დავიდინებო!“  </p><p>1573  </p><p>კვლა აკოცეს ერთმანერთსა, გაიყარნეს იგი ქალნი;  </p><p>ქვე დამდგომმან წამავალსა ვერ მოსწყვიდნა ყოლა თვალნი;  </p><p>იგი იჭვრეტს უკუღმავე, ედებოდეს ამით ალნი.  </p><p>რომე მწადდეს, ვერ დავწერენ მე სიტყვანი ნაათალნი.  </p><p>1574  </p><p>როსტან მათითა გაყრითა ხელთაგან უფრო ხელდების,  </p><p>ათასჯერ იტყვის ვაგლახსა, არ სულთქმა უერთხელდების,  </p><p>ცხელი სდის წყარო ცრემლისა, მართ ვითა ქვაბი ცხელდების;  </p><p>ტარიელ არის დაღრეჯით, ფიფქი ნასდების, თხელდების.  </p><p>1575  </p><p>ტარიელს ვარდსა დაუტყლეჟს მეფე ხვევნით და კოცებით;  </p><p>იტყვის, თუ: „თქვენი სიახლე მიჩნს აქამდისცა ოცებით;  </p><p>რათგან მოგშორდი, დავრჩები პატიჟთა გაასოცებით,  </p><p>შენგან მოგვეცა სიცოცხლე, შენგანვე დავიხოცებით“.  </p><p>1576  </p><p>ტარიელ შეჯდა, მეფისა გამყრელი, გამომსალამე;  </p><p>სრულად ლაშქართა სდიოდა ცრემლი, მინდორთა სალამე:  </p><p>„მზე შენ გელმისო საომრად და თავი შენ მას ალამე“.  </p><p>უბრძანა: „თქვენთვის მტირალსა ყოლა რად მიჩნდეს სალა მე!“  </p><p>1577  </p><p>გაემართნეს და წავიდეს დია სპითა და ბარგითა  </p><p>ტარიელ, ფრიდონ, ავთანდილ თავითა მეტად კარგითა,  </p><p>კაცი ოთხმოცი ათასი ჰყვა ცხენებითა ვარგითა,  </p><p>მივლენ სამნივე გულითა ერთმანერთისა მარგითა.  </p><p>1578  </p><p>სამ თვე ვლეს, - ღმერთსა მათებრივ სხვა რამცა დაებადოსა!  </p><p>მოეგებნიან, მტერობა ვერავინ დაიქადოსა!  </p><p>მინდორსა შიგან სადილად გარდახდეს უდილადოსა,  </p><p>ვითა ჰმართებდა, პურობდეს, ღვინოსა სმიდეს, არ დოსა.  </p></a></body></html>