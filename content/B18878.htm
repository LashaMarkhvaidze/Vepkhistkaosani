<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18878" id="chapter-18878"><h1>ნახვა არაბთა მეფისაგან მის ყმისა ვეფხისტყაოსნისა  </h1><p></p><p>84  </p><p>ნახეს უცხო მოყმე ვინმე, ჯდა მტირალი წყლისა პირსა,  </p><p>შავი ცხენი სადავითა ჰყვა ლომსა და ვითა გმირსა,  </p><p>ხშირად ესხა მარგალიტი ლაგამ-აბჯარ-უნაგირსა.  </p><p>ცრემლსა ვარდი დაეთრთვილა, გულსა მდუღრად ანატირსა.  </p><p>85  </p><p>მას ტანსა კაბა ემოსა, გარე-თმა ვეფხის ტყავისა,  </p><p>ვეფხის ტყავისა ქუდივე იყო სარქმელი თავისა,  </p><p>ხელთა ნაჭედი მათრახი ჰქონდა უსხოსი მკლავისა;  </p><p>ნახეს და ნახვა მოუნდა უცხოსა სანახავისა.  </p><p>86  </p><p>წავიდა მონა საუბრად მის ყმისა გულ-მდუღარისად,  </p><p>თავ-ჩამოგდებით მტირლისა, არ ჭვრეტით მოლიზღარისად, -  </p><p>მუნვე წვიმს წვიმა ბროლისა, ჰგია გიშრისა ღარი სად, -  </p><p>ახლოს მივიდა, მოსცალდა სიტყვისა თქმად აღარისად.  </p><p>87  </p><p>ვერა ჰკადრა საუბარი, მონა მეტად შეუზარდა,  </p><p>დიდხან უჭვრეტს გაკვირვებით, თუცა გული უმაგარდა;  </p><p>მოახსენა: „გიბრძანებსო“, ახლოს მიდგა, დაუწყნარდა.  </p><p>იგი ტირს და არა ესმის მისგან, გაუუმეცარდა.  </p><p>88  </p><p>მის მონისა არა ესმა სიტყვა, არცა ნაუბარი,  </p><p>მათ ლაშქართა ზახილისა იყო ერთობ უგრძნობარი,  </p><p>უცხოდ რადმე ამოსკვნოდა გული ცეცხლთა ნადებარი,  </p><p>ცრემლსა სისხლი ერეოდა, გასდის, ვითა ნაგუბარი.  </p><p>89  </p><p>სხვაგან ქრის მისი გონება, მისმან თავისა წონამან!  </p><p>ესე მეფისა ბრძანება ერთხელ კვლა ჰკადრა მონამან.  </p><p>არცა დააგდო ტირილი, არცა რა გაიგონა მან,  </p><p>არცა გახლიჩა ბაგეთათ თავი ვარდისა კონამან.  </p><p>90  </p><p>რა პასუხი არა გასცა, მონა გარე შემობრუნდა,  </p><p>როსტანს ჰკადრა: „შემიტყვია, იმას თქვენი არა უნდა;  </p><p>თვალნი მზეებრ გამირეტდეს, გული მეტად შემიძრწუნდა,  </p><p>ვერ ვასმინე საუბარი, მით დავყოვნე ხანი მუნ, და“.  </p><p>91  </p><p>მეფე გაკვირდა, გა-ცა-წყრა, გული უც მისთვის მწყრომარე;  </p><p>გაგზავნა მონა თორმეტი მისი წინაშე მდგომარე,  </p><p>უბრძანა: „ხელთა აიღეთ აბჯარი თქვენ საომარე,  </p><p>მიდით და აქა მომგვარეთ, ვინ არის იქი მჯდომარე“.  </p><p>92  </p><p>მონანი მიდგეს, მივიდეს, გახდა აბჯრისა ჩხარია;  </p><p>მაშინღა შეკრთა იგი ყმა, ტირს, მეტად გულ-მდუღარია,  </p><p>თვალნი მოარნა ყოველგან, ნახა ლაშქართა ჯარია,  </p><p>ერთხელ ესე თქვა: „ვა მეო!“, სხვად არას მოუბარია.  </p><p>93  </p><p>თვალთა ხელი უკუივლო, ცხელნი ცრემლნი მოიწურნა,  </p><p>ხრმალ-კაპარჭი მოიმაგრა, მკლავნი გაიმამაცურნა,  </p><p>ცხენსა შეჯდა, - მონათამცა საუბარნი რად იყურნა! -  </p><p>სხვასა მხარსა გაემართა, მათი ჭირი არ განკურნა.  </p><p>94  </p><p>მონათა ხელი გამართეს მის ყმისა შესაპყრობელად.  </p><p>მან, გლახ, იგინი დახადნა მტერთაცა საწყალობელად:  </p><p>ჰკრა ერთმანერთსა, დახოცნა თავსა ხელ-აღუპყრობელად,  </p><p>ზოგსა გადაჰკრის მათრახი მკერდამდის გასაპობელად.  </p><p>95  </p><p>მეფე გაწყრა, გაგულისდა, ლაშქარნიცა შეუზახნა;  </p><p>მან მდევართა მიწევნამდის არ უჭვრიტნა, არცა ნახნა,  </p><p>რაზომნიცა მიეწივნეს, ყოვლნი მკვდართა დაასახნა,  </p><p>კაცი კაცსა შემოსტყორცა, როსტან ამად ივაგლახნა.  </p><p>96  </p><p>შესხდეს მეფე და ავთანდილ მის ყმისა მისაწეველად.  </p><p>იგი ლაღი და უკადრი მივა ტანისა მრხეველად,  </p><p>ტაიჭი მიუქს მერანსა, მიეფინების მზე ველად,  </p><p>შეიგნა მისლვა მეფისა მისად უკანა მდეველად.  </p><p>97  </p><p>რა ცნა, მეფე მოვიდაო, ჰკრა მათრახი მისსა ცხენსა.  </p><p>მასვე წამსა დაიკარგა, - არ უნახავს თვალსა ჩვენსა, -  </p><p>ჰგვანდა ქვესკნელს ჩაძრომილსა ანუ ზეცად ანაფრენსა;  </p><p>ეძებდეს და ვერ ჰპოვებდეს კვალსა მისგან წანარბენსა.  </p><p>98  </p><p>კვალი ძებნეს და უკვირდა ვერ-პოვნა ნაკვალევისა,  </p><p>აგრე კვალ-წმიდად წარხდომა კაცისა, ვითა დევისა;  </p><p>ლაშქარნი მკვდართა სტიროდეს, სწრაფა აქვს წყლულთა ხვევისა.  </p><p>მეფემან ბრძანა: „ვნახეო მიზეზი ლხინთა ლევისა“.  </p><p>99  </p><p>ბრძანა: „ღმერთსა მოეწყინა აქანამდის ჩემი შვება,  </p><p>ამად მიყო სიამისა სიმწარითა დანავღლება,  </p><p>სიკვდილამდის დამაწყლულა, ვერვის ძალ-უც განკურნება.  </p><p>მასვე მადლი! ესე იყო წადილი და მისი ნება“.  </p><p>100  </p><p>ესე თქვა და შემობრუნდა, დაღრეჯილი წამოვიდა,  </p><p>არცაღა ჰკრა ასპარეზსა, ვამი ვამსა მოურთვიდა;  </p><p>ყველაკაი მოიშალა, სადაცა ვინ მხეცთა სრვიდა;  </p><p>ზოგთა თქვეს, თუ: „მართალია“, ზოგი: „ღმერთო!“, უზრახვიდა.  </p><p>101  </p><p>მეფე საწოლს შემოვიდა სევდიანი, დაღრეჯილი;  </p><p>მისგან კიდე არვინ შეჰყვა, ავთანდილ უჩნს ვითა შვილი.  </p><p>ყველაკაი გაიყარა, ჯალაბი ჩანს არ-დაჯრილი.  </p><p>გაბედითდა სიხარული, ჩაღანა და ჩანგი ტკბილი.  </p><p>102  </p><p>თინათინს ესმა მამისა ეგეთი დაღრეჯილობა,  </p><p>ადგა და კარსა მივიდა, - ჰქონდა მზისაცა ცილობა, -  </p><p>მოლარე იხმო, უბრძანა: „ძილია, თუ ღვიძილობა?“  </p><p>მან მოახსენა: „დაღრეჯით ზის, სჭირსო ფერ-შეცვლილობა.  </p><p>103  </p><p>„ერთიღა ახლავს ავთანდილ, წინაშე უზის სკამითა;  </p><p>უცხო ყმა ვინმე უნახავს, ასრე დაღრეჯით ამით ა“.  </p><p>თინათინ ბრძანა: „აწ წავალ, შესლვა არ ჩემგან ჟამით ა,  </p><p>მიკითხოს, ჰკადრე: იყო-თქო აქა ერთისა წამითა“.  </p><p>104  </p><p>ხანი გამოხდა, იკითხა: „ნეტარ, რასა იქმს ქალიო,  </p><p>ჩემი ლხინი და ჯავარი, ჩემი სოფლისა წყალიო?“  </p><p>მოლარე ჰკადრებს: „მოვიდა აწეღა ფერ-ნამკრთალიო,  </p><p>დაღრეჯით გცნა და მიბრუნდა წინაშე მომავალიო“.  </p><p>105  </p><p>უბრძანა, თუ: „წადი, უხმე! უმისობა ვით გავძლეო?  </p><p>მოახსენე: &#171;რად დაჰბრუნდი შენ, მამისა სიცოცხლეო?  </p><p>მოდი, ჭმუნვა გამიქარვე, გულსა წყლულსა მეწამლეო,  </p><p>გითხრა ჩემი სამიზეზო, მე თუ ლხინთა რად დავლეო&#187;“.  </p><p>106  </p><p>თინათინ ადგა, მივიდა, მიჰყვა მამისა ნებასა,  </p><p>უგავს პირისა სინათლე </p><p>მთვარისა მოვანებასა.  </p><p>მამამან გვერდსა დაისვა, აკოცა ნება-ნებასა,  </p><p>უბრძანა: „მახლავ რად არა, რად მელი მოყვანებასა?“  </p><p>107  </p><p>ქალმან ჰკადრა: „ხელმწიფეო, დაღრეჯილსა ვინცა გცნობდეს,  </p><p>ვინმცა გნახა კადნიერად, რაზომ გინდა ამაყობდეს!  </p><p>თქვენნი აგრე დაღრეჯანი მნათობთაცა დაამხობდეს!  </p><p>კაცმან საქმე მოიგვაროს, ვეჭვ, ჭმუნვასა ესე სჯობდეს“.  </p><p>108  </p><p>უბრძანა: „შვილო, რაზომცა მჭირს საქმე სავაგლახია,  </p><p>შენი ჭვრეტა და სიახლე ლხინადვე დამისახია,  </p><p>მომაქარვები სევდისა, მართ ვითა მუფარახია.  </p><p>ვეჭვ, რა სცნა, შენცა მამართლო, ჩემი სულთქმა და ახია.  </p><p>109  </p><p>„უცხოსა და საკვირველსა ყმასა რასმე გარდვეკიდე,  </p><p>მისმან შუქმან განანათლა სამყარო და ხმელთა კიდე.  </p><p>რა უმძიმდა, არ ვიცოდი, ან ტიროდა ვისთვის კიდე;  </p><p>ჩემად ნახვად არ მოვიდა, გავგულისდი, წავეკიდე.  </p><p>110  </p><p>„მე რა მნახა, ცხენსა შეჯდა, თვალთა ცრემლნი მოიხოცნა.  </p><p>შესაპყრობლად შევუზახენ, სპანი სრულად დამიხოცნა,  </p><p>ვითა ეშმა დამეკარგა, არ კაცურად გარდამკოცნა,  </p><p>ჯერთცა ესე არა ვიცი, ცხადი იყო, თუ მეოცნა.  </p><p>111  </p><p>„აწ ესე მიკვირს, რა იყო, ანუ რა ვნახე და რული!  </p><p>მან დამიხოცა ლაშქარი, სისხლი ადინა ღვარული.  </p><p>კაცად ხორცისად ვით ითქმის ისრე თვალთაგან ფარული?!  </p><p>უცილოდ ღმერთსა მოვსძულდი აქამდის მე მხიარული.  </p><p>112  </p><p>„ტკბილნი მისნი წყალობანი ბოლოდ ასრე გამემწარნეს,  </p><p>დამავიწყდა, რაცა დღენი მხიარულსა წამეარნეს.  </p><p>ყოვლმან პირმან ვაგლახ მიყოს, ვეღარავინ მინეტარნეს,  </p><p>სადამდისცა დღენი მესხნენ, ვეღარამან გამახარნეს!“  </p><p>113  </p><p>ქალმან ჰკადრა: „მოგახსენებ მე სიტყვასა დანაყბედსა:  </p><p>ჰე მეფეო! რად ემდურვი ანუ ღმერთსა, ანუ ბედსა?  </p><p>რად დასწამებ სიმწარესა ყოველთათვის ტკბილად მხედსა?  </p><p>ბოროტიმცა რად შეექმნა კეთილისა შემოქმედსა?  </p><p>114  </p><p>„მე ამას ვარჩევ: მეფე ხარ, მეფეთა ზედა მფლობელი,  </p><p>შორს არის თქვენი საზღვარი, ბრძანება-მიუთხრობელი.  </p><p>გაგზავნე კაცი ყოველგან მისთა ამბავთა მცნობელი,  </p><p>ადრე სცნობ, არის იგი ყმა შობილი, თუ უშობელი“.  </p><p>115  </p><p>მოასხნეს კაცნი, გაგზავნეს ოთხთავე ცისა კიდეთა,  </p><p>უბრძანეს: „წადით, პატიჟთა თავიმცა რად დაჰრიდეთა?  </p><p>მონახეთ, ძებნეთ იგი ყმა, სხვად ნურად მოიცლიდეთა,  </p><p>მისწერეთ წიგნი, სადაცა ვერ მისწვდეთ, ვერ მიხვიდეთა“.  </p><p>116  </p><p>კაცნი წავიდეს, იარეს მათ ერთი წელიწადია,  </p><p>მონახეს, ძებნეს იგი ყმა, იკითხეს კვლა და კვლა დია,  </p><p>ვერ ნახეს მისი მნახავი ღმრთისაგან დანაბადია,  </p><p>ცუდად მაშვრალნი მოვიდეს, მათსავე გულსა ზადია.  </p><p>117  </p><p>მონათა ჰკადრეს: „მეფეო, ჩვენ ხმელნი მოვიარენით,  </p><p>მაგრა ვერ ვპოვეთ იგი ყმა, მით ვერა გავიხარენით,  </p><p>მისსა მნახავსა სულ-დგმულსა კაცსა ვერ შევეყარენით,  </p><p>ჩვენ ვერა გარგეთ, საქმენი სხვანი რამ მოიგვარენით“.  </p><p>118  </p><p>მეფე ბრძანებს: „მართალ იყო ასული და ჩემი ძეო,  </p><p>ვნახე რამე ეშმაკისა სიცრუვე და სიბილწეო,  </p><p>ჩემად მტერად წამოსრული, გარდმოჭრილი ზეცით ზეო.  </p><p>გამიშვია შეჭირვება, არა მგამა ყოლა მეო“.  </p><p>119  </p><p>ესე თქვა და სიხარულით თამაშობა ადიადა.  </p><p>მგოსანი და მოშაითი უხმეს, პოვეს რაცა სადა.  </p><p>დია გასცა საბოძვარი, ყველა დარბაზს შემოხადა.  </p><p>მისი მსგავსი სიუხვითა ღმერთმან სხვამცა რა დაჰბადა!  </p></a></body></html>