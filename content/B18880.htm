<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18880" id="chapter-18880"><h1>წიგნი ავთანდილისა თავის ყმათა თანა  </h1><p></p><p>165  </p><p>დაწერა, თუ: „ჩემნო ყმანო, გამზრდელნო და ზოგნო ზრდილნო,  </p><p>ერთგულნო და მისანდონო, ამას ზედა გამოცდილნო,  </p><p>თქვენ ჩემისა საწადლისა მიდგომილნო, ვითა ჩრდილნო,  </p><p>წიგნი ჩემი მოისმინეთ, ყოვლნო ერთგან შემოყრილნო!  </p><p>166  </p><p>„მიწაცა თქვენი ავთანდილ, ისმინეთ, გიწერ მე რასა:  </p><p>თვით ვიქმ ხელითა ჩემითა ამა წიგნისა წერასა,  </p><p>ცოტასა ხანსა ვარჩივე გაჭრა სმასა და მღერასა,  </p><p>პურად და საჭმლად მივენდევ ჩემსა მშვილდსა და ცერასა.  </p><p>167  </p><p>„საქმე რამე მიც თავისა ზე სადმე გარდსახვეწელი,  </p><p>დავყო მარტოდ და ღარიბად ესე წლეული მე წელი,  </p><p>გემუდარები ამისთვის, ვარ თქვენი შემომხვეწელი,  </p><p>მე დამახვედროთ სამეფო მტერთაგან დაულეწელი.  </p><p>168  </p><p>მე შერმადინ დამიგდია, ჩემად კერძად პატრონობდეს,  </p><p>სიკვდილსა და სიცოცხლესა სადამდისცა ჩემსა სცნობდეს,  </p><p>ყოვლთა მზეებრ მოგეფინოს, ვარდს არ ზრვიდეს, არ აჭნობდეს,  </p><p>შემცოდესა ყველაკასა ვითა ცვილსა დაადნობდეს.  </p><p>169  </p><p>თქვენცა იცით, გამიზრდია, ვითა ძმა და ვითა შვილი.  </p><p>ამას ასრე ჰმორჩილობდით, არს ვითამცა ავთანდილი,  </p><p>ბუკსა იკრას, აქმნევინეთ ყოვლი საქმე, ჩემგან ქმნილი;  </p><p>მე თუ დრომდის არ მოვიდე, გლოვა გმართებს, არ სიცილი“.  </p><p>170  </p><p>ესე წიგნი გაასრულა წყლიანმან და სიტყვა-ნაზმა,  </p><p>წელთა ოქრო შემოირტყა, საღარიბოდ მოეკაზმა,  </p><p>ბრძანა: „მინდორს შევჯდებიო“, ლაშქარიცა დაერაზმა;  </p><p>მასვე წამსა წამოვიდა, შინა ხანი არა დაზმა.  </p><p>171  </p><p>ბრძანა: „წადით ყველაკაი, აქა მომხრედ არვინ მინა“.  </p><p>მონებიცა მოიშორვა, თავი გაითავისწინა,  </p><p>მარტო გარე შემობრუნდა, შამბი შიგან გაირბინა,  </p><p>მიწყივ მისად საგონებლად მისი მკლველი თინათინ ა.  </p><p>172  </p><p>იგი ველი გაირბინა, ლაშქართაგან გაეკიდა.  </p><p>ვინმცა ნახა სულიერმან, ანუ ვინმცა გაეკიდა?  </p><p>ვის მახვილი ვერას ავნებს, მისი მკლავი გაეკიდა,  </p><p>მისგან ტვირთი კაეშნისა ტვირთად ვარგად გაეკიდა.  </p><p>173  </p><p>რა ლაშქართა ინადირეს და პატრონი მოითვალეს,  </p><p>იგი პირ-მზე ვეღარ პოვეს, პირი მათი იფერმკრთალეს,  </p><p>მათსა დიდსა სიხარულსა სამძიმარი ანაცვალეს,  </p><p>ყოვლგან რბოდეს საძებარად, ვინცა იყო უცხენმალეს.  </p><p>174  </p><p>„ღმერთი, ლომო, შენად ნაცვლად სხვასა ვისცა დანერგვიდეს!“  </p><p>დარბოდეს და სხვაგნით სხვათა მოამბეთა მოასხმიდეს;  </p><p>ვეღარა ცნეს მისი საქმე, გაიარა აქათ კიდეს,  </p><p>მისნი სპანი გულ-მოკლულნი ცრემლსა ცხელსა გარდმოჰყრიდეს.  </p><p>175  </p><p>შერმადინ ერთგან შეყარნა ხასნი და დიდებულები,  </p><p>უჩვენა იგი უსტარი, ამბავი მისი თქმულები.  </p><p>რა მოისმინეს, ყველაი დარჩა გულ-დანაწყლულები,  </p><p>თავსა იცემდეს, არ იყო გული უცრემლო, ულები.  </p><p>176  </p><p>ყოვლთა ჰკადრეს: „თუცა ყოფა ჩვენ უმისოდ გვეარმისცა,  </p><p>უშენოსა საჯდომი და ტახტი მისი ვისმცა მისცა?  </p><p>განაღამცა გმორჩილობდით, თუ გვიბრძანო რაცა ვისცა!“  </p><p>იგი მონა აპატრონეს, ყველაკამან თაყვანის-სცა.  </p></a></body></html>