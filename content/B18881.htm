<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18881" id="chapter-18881"><h1>ავთანდილისაგან მის ყმისა ძებნად წასლვა  </h1><p></p><p>177  </p><p>ამ საქმესა მემოწმების დიონოსი ბრძენი, ეზროს:  </p><p>საბრალოა, ოდეს ვარდი დაეთრთვილოს, და-ცა-ეზროს.  </p><p>ვის ბადახში არა ჰგვანდეს და ლერწამი ტანად ეზროს,  </p><p>იგი სადმე გაღარიბდეს, სამყოფთაგან იაბეზროს.  </p><p>178  </p><p>ავთანდილ იგი მინდორი ოთხ-ახმით გარდაიარა,  </p><p>დააგდო მზღვარი არაბთა, სხვათ მზღვართა არე იარა,  </p><p>მაგრა მის მზისა გაყრამან სიცოცხლე გაუზიარა;  </p><p>თქვა: „თუ მე მასმცა ვეახელ, აწ ცხელსა ცრემლსა ვღვრი არა“.  </p><p>179  </p><p>ახალმან ფიფქმან დათოვა, ვარდი დათრთვილა, დანასა;  </p><p>მოუნდის გულსა დაცემა, ზოგჯერ მიჰმართის დანასა;  </p><p>თქვის: „ჭირი ჩემი სოფელმან ოთხმოცდაათი ანასა,  </p><p>მოვჰშორდი ლხინსა ყველასა, ჩანგსა, ბარბითსა და ნასა!“  </p><p>180  </p><p>ვარდი მის მზისა გაყრილი უფრო და უფრო ჭნებოდა,  </p><p>გულსა უთხრის, თუ: „დათმეო“, ამად არ დია ბნდებოდა.  </p><p>უცხო უცხოთა ადგილთა საძებრად იარებოდა,  </p><p>მგზავრთა ჰკითხვიდის ამბავთა, მათ თანა-ემოყვრებოდა.  </p><p>181  </p><p>მუნ ეძებს, ცრემლი მტირალსა სდის ზღვათა შესართავისად.  </p><p>უჩნდის ქვეყანა ტახტად და მკლავი სადებლად თავისად.  </p><p>თქვის: „საყვარელო, მოგშორდი, გული შენ დაგრჩა, ვთქვა ვისად?  </p><p>შენთვის სიკვდილი მეყოფის ლხინად ჩემისა თავისად“.  </p><p>182  </p><p>ყოვლი პირი ქვეყანისა მოვლო, სრულად მოიარა,  </p><p>ასრე რომე ცასა ქვეშე არ დაურჩა, არ იარა,  </p><p>მაგრა იგი მის ამბისა მსმენელსაცა ვერ მიმხვდარა.  </p><p>ამაშიგან წელიწადი სამი სამ თვედ მიიყარა.  </p><p>183  </p><p>მიჰხვდა რასმე ქვეყანასა უგემურსა, მეტად მქისსა,  </p><p>თვე ერთ კაცსა ვერა ნახავს, ვერას შვილსა ადამისსა,  </p><p>იგი ჭირი არ უნახავს არ რამინს და არცა ვისსა,  </p><p>დღე და ღამე იგონებდა საყვარელსა მასვე მისსა.  </p><p>184  </p><p>მას მიჰხვდა წვერი სადგურად მაღლისა მთისა დიდისა,  </p><p>გამოჩნდა მუნით მინდორი, სავალი დღისა შვიდისა.  </p><p>მის მთისა ძირსა წყალი დის, არად სანდომი ხიდისა,  </p><p>ორგნითვე ტყესა შეეკრა ნაპირი წყლისა კიდისა.  </p><p>185  </p><p>ზედ წაადგა, შეექცევის, დროთა, დღეთა ანგარიშობს;  </p><p>თვენი ესხნეს ორანიღა, ამად სულთქვამს, ამად იშობს;  </p><p>„ვა თუ საქმე გამიმჟღავნდეს! - კვლა ამისთვის გულ-მოშიშობს, -  </p><p>ავსა კარგად ვერვინ შესცვლის, თავსა ახლად ვერვინ იშობს“.  </p><p>186  </p><p>საგონებელი შეექმნა, დადგა საქმისა მრჩეველად,  </p><p>თქვა: „თუ დავბრუნდე, ეზომი ხანი რად დავყავ მე ველად?  </p><p>ჩემსა რა ვჰკადრო მნათობსა, ვიყავ რად დღეთა მლეველად,  </p><p>მისი ვერა ვცნა ჭორადცა, ვარ ვისთა გზათა მკვლეველად?“  </p><p>187  </p><p>„თუ არ დავბრუნდე, საძებრად დავყვნე სხვანიცა ხანანი,  </p><p>რომელსა ვეძებ, ვერა ვცნნე ამბავნი მე მისთანანი,  </p><p>დრო გარდაუწყდეს შერმადინს, შეჰრჩეს ღაწვისა ბანანი,  </p><p>მივიდეს, ჰკადრნეს მეფესა საქმენი დასაგვანანი!  </p><p>188  </p><p>„უამბოს ჩემი სიკვდილი, თვით ჩემგან დავედრებული,  </p><p>მათ შექმნან გლოვა-ტირილი, ქმნან საქმე გამწარებული,  </p><p>მერმე მივიდე ცოცხალი, სადმე სხვაგან მე რებული!“  </p><p>ამას იგონებს ტირილით გონება-შეიწრებული.  </p><p>189  </p><p>იტყვის: „ღმერთო, სამართალნი შენნი ჩემთვის რად ამრუდენ?  </p><p>მე ეზომნი სიარულნი კიდე რად, გლახ, გამიცუდენ,  </p><p>გულით ჩემით სიხარულნი აღჰფხვრენ, ჭირნი დააბუდენ?  </p><p>დღეთა ჩემთა ცრემლნი ჩემნი ვერაოდეს დავიყუდენ“.  </p><p>190  </p><p>კვლაცა იტყვის: „დათმობა სჯობს“ და თავსავე ეუბნების:  </p><p>„დღეთა მეტად ნუ მოჰკვდები, გული ჩემი ნუ დადნების,  </p><p>უღმრთოდ ვერას ვერ მოვაწევ, ცრემლი ცუდად მედინების,  </p><p>განგებასა ვერვინ შესცვლის, არ-საქმნელი არ იქმნების“.  </p><p>191  </p><p>თავს უთხრა: „მოკვე, გიჯობსო სიცოცხლეს აუგიანსა;  </p><p>მიხვალ, დაგვხვდების თინათინ, - ანათებს დღესა მზიანსა, -  </p><p>გკითხოს მის ყმისა ამბავი, რა გმართებს ვაგლახიანსა?“  </p><p>იგონებს წამ-წამ, მიჰყვების ტყის პირსა შაბნარ-წყლიანსა.  </p><p>192  </p><p>„ყოვლნი არსნი ცათ ქვეშეთნი ერთობ სრულად მომივლიან,  </p><p>მაგრა საქმე მის კაცისა ვერასადა შემიგნიან;  </p><p>უღონიოდ მართალ იყვნეს, რომელთაცა ქაჯად თქვიან.  </p><p>აწ ტირილი არას მარგებს, ცუდად ცრემლნი რასა მდიან?“  </p><p>193  </p><p>მთით ჩამოვიდა ავთანდილ, გავლო წყალი და ტყენია,  </p><p>მინდორს აცორვებს ტაიჭსა, შეჟღრენით მონაწყენია.  </p><p>გასცუდებოდეს მკლავნი და მისნი სიამაყენია,  </p><p>ბროლისა ველსა სტურფობდეს გიშრისა მუნ საყენია.  </p><p>194  </p><p>მობრუნება დააპირა, სულთქნა, მერმე ივაგლახა,  </p><p>მას მინდორსა დაემართა, გზა თვალითა გამოსახა;  </p><p>თვესა ერთსა სულიერი კაცი არსად არ ენახა,  </p><p>მხეცნი იყვნეს საშინელნი, მაგრა არა შეუზახა.  </p><p>195  </p><p>თუცა მხეც-ქმნილი ავთანდილ გულ-ამოსკვნით და კვნესით ა,  </p><p>ეგრეცა ჭამა მოუნდის ადამის ტომთა წესითა,  </p><p>ისრითა მოკლის ნადირი, როსტომის მკლავ-უგრძესითა,  </p><p>შამბისა პირსა გარდახდა, ცეცხლი დააგზო კვესითა.  </p><p>196  </p><p>ცხენსა მისცა საძოვარი, ვირე მწვადი შეიწოდეს;  </p><p>ექვსნი რამე ცხენოსანნი, ნახა, მისკენ მივიდოდეს;  </p><p>თქვა, თუ: „ჰგვანან მეკობრეთა, თვარა კარგი რამც იცოდეს!  </p><p>აქა კაცი ხორციელი კვლა ყოფილა არაოდეს“.  </p><p>197  </p><p>ხელთა ჰქონდა მშვილდ-ისარი, მათკენ მივა მხიარული.  </p><p>ორთა კაცთა წვეროსანთა ყმა მოჰყვანდა უწვერული,  </p><p>თავსა იყო დაკოდილი, შეებნიდა სისხლსა გული,  </p><p>ტიროდეს და იჭირვოდეს, ცოტა ედგა მას, გლახ, სული.  </p><p>198  </p><p>უყივლა, თუ: „ძმანო, ვინ ხართ? მეკობრეთა დაგამსგავსენ!“  </p><p>მათ მიუგეს: „დაგვიწყნარდი, გვიშველე რა, ცეცხლნი ავსენ,  </p><p>ვერა გვარგო, მოგვიმტკივნე, ჭირნი ჭირთა მოგვისავსენ,  </p><p>სატირელნი მოგვიტირენ, ღაწვნი </p><p>შენცა დაიმხავსენ“.  </p><p>199  </p><p>ავთანდილ მიდგა, ეუბნა მათ კაცთა გულ-მდუღარეთა;  </p><p>მათ უთხრეს მათი ამბავი, ტირილით მოუბარეთა:  </p><p>„ჩვენ ვართო ძმანი სამნივე, მით ვიდენთ ცრემლთა მწარეთა,  </p><p>დია გვაქვს ციხე-ქალაქი ხატაეთს არე-მარეთა.  </p><p>200  </p><p>„კარგი გვესმა სანადირო, ნადირობას წამოვედით,  </p><p>გვყვეს ლაშქარნი უთვალავნი, წყლისა პირსა გარდავხედით,  </p><p>სანადირო მოგვეწონა, თვესა ერთსა არ წავედით,  </p><p>ვხოცეთ მხეცი უსაზომო მინდორით და მთით და ქედით.  </p><p>201  </p><p>„ჩვენ სამთა ძმათა ჩვენთანა მესროლნი დავაწბილენით,  </p><p>მით ერთმანერთსა სამნივე ჩვენ კიდე დავეცილენით:  </p><p>&#171;მე უკეთ მოვჰკლავ, მე გჯობო&#187;, სიტყვანი გავაქილენით,  </p><p>ვერ გავიჩინეთ მართალი, ვისარჩლეთ, ვითაკილენით.  </p><p>202  </p><p>„დღეს ავყარენით ლაშქარნი, სავსენი ირმის ტყავითა,  </p><p>ვთქვით: &#171;გავაჩინოთ მართალი, ვინ ვსჯობთ თავისა მკლავითა,  </p><p>თავსა ვეახლნეთ მარტონი, დავდგეთ თავისა თავითა,  </p><p>თვით დანახულსა მოვჰკლვიდეთ, ნუ ვესრვით დამნახავითა&#187;.  </p><p>203  </p><p>„ჩვენ ვიახლენით სამთავე სამნივე მეაბჯრენია,  </p><p>ლაშქართა წასლვა ვუბრძანეთ, მით არას მოაზრენია,  </p><p>მოვინადირეთ მინდორი, ისი ტყენი და ღრენია,  </p><p>დავხოცეთ მხეცი, მფრინველი, რაცა ზე გარდაგვფრენია.  </p><p>204  </p><p>„ანაზდად მოყმე გამოჩნდა კუშტი, პირ-გამქუშავია,  </p><p>ზედა ჯდა შავსა ტაიჭსა, - მერანი რამე შავია, -  </p><p>თავსა და ტანსა ემოსა გარე-თმა ვეფხის ტყავია,  </p><p>ჯერ მისი მსგავსი შვენება კაცთაგან უნახავია.  </p><p>205  </p><p>„ვუჭვრიტეთ, მისთა ელვათა შუქნი ძლივ გავიცადენით,  </p><p>ვთქვით, თუ: &#171;მზეაო ქვეყანად, ნუ ვეუბნებით ცად ენით!&#187;  </p><p>მისი მოგვინდა შეპყრობა, ვჰკადრეთ და შევეცადენით,  </p><p>ასრე სულთქმით და ვაებით მით ვართ, ცრემლისა დადენით.  </p><p>206  </p><p>„მე უხუცესმან უმცროსთა კაცი დავსთხოვე ქენებით;  </p><p>ჩემმან შემდეგმან ტაიჭი მისი მით აქო ხსენებით;  </p><p>ამან მართ ოდენ მორევნა გვითხრა, ვუალეთ ჩვენებით,  </p><p>მივჰმართეთ, იგი აგრევე წყნარად მივა და შვენებით.  </p><p>207  </p><p>„ბროლმან, ლალსა გარეულმან, ვარდნი თხელნი ანატიფნა,  </p><p>იგი ტკბილნი გონებანი ჩვენთვის მეტად გაამყიფნა:  </p><p>არ აგვიხვნა, არცა დაგვსხნა, ყოლა არად ამოგვკრიფნა,  </p><p>მისნი მკვახედ მოუბარნი მათრახითა შეგვამწიფნა!  </p><p>208  </p><p>„უმცროსსა ძმასა მივეცით, უფროსსა დავეზიდენით;  </p><p>ხელი მოჰკიდა, &#171;დადეგო!&#187;, ესეცა ჰკადრა კიდ ენით;  </p><p>მან ხრმალსა ხელი არ მიჰყო, ჩვენ ამად დავერიდენით,  </p><p>თავსა გარდაჰკრა მათრახი, ვნახეთ სისხლისა კი დენით.  </p><p>209  </p><p>„მით ერთითა მათრახითა თავი ასრე გარდაჰფრიწა,  </p><p>ვითა მკვდარი უსულო ქმნა, ვითა მიწა დაამიწა,  </p><p>მისი რასმე მკადრებელი მოამდაბლა, მოამიწა,  </p><p>თვალთა წინა წაგვივიდა ლაღი, კუშტი, ამაყი, წა!  </p><p>210  </p><p>„აღარ დაბრუნდა, წავიდა წყნარად და აუჩქარებლად,  </p><p>აგერა მივა, ნახეო, იგი მზეებრ და მთვარებლად“.  </p><p>შორს უჩვენებდეს ავთანდილს მტირალნი გაუხარებლად,  </p><p>ოდენ ჩნდა შავი ტაიჭი მისი მის მზისა მარებლად.  </p><p>211  </p><p>აჰა, მიჰხდა ავთანდილსა ღაწვთა ცრემლით არ-დათოვნა,  </p><p>რათგან ცუდად არ წაუხდა მას ეზომი გარეთ ყოვნა.  </p><p>კაცსა მიჰხვდეს საწადელი, რას ეძებდეს, უნდა პოვნა,  </p><p>მაშინ მისგან აღარა ხამს გარდასრულთა ჭირთა ხსოვნა.  </p><p>212  </p><p>უთხრა, თუ: „ძმანო, ვარ ვინმე ღარიბი უადგილოსა,  </p><p>მე იმა ყმისა საძებრად მოვჰშორდი საგაზრდილოსა,  </p><p>აწ თქვენგან მივჰხვდი საქმესა ყოლა არ-საადვილოსა,  </p><p>ღმერთიმცა ნურას ნუღარ იქმს თქვენსა დასაღრეჯილოსა!  </p><p>213  </p><p>„ვითა მე მივჰხვდი წადილსა, ჩემის გულისა ნებასა,  </p><p>აგრემცა ღმერთი ნურას იქმს ძმისა თქვენისა ვნებასა!“  </p><p>უჩვენა მისი სადგომი: „მიდითო ნება-ნებასა,  </p><p>ჩრდილსა გარდასვით, მაშვრალნი მიეცით მოსვენებასა“.  </p><p>214  </p><p>ესე უთხრა და წავიდა, ცხენი გაქუსლა დეზითა,  </p><p>ვითა გავაზი გაფრინდა, არ-გაშვებული ხეზითა,  </p><p>ან მთვარე, მზისა შემყრელი, მზე სინათლითა ზეზითა.  </p><p>დაივსო ცეცხლი შემწველი მისითა მან მიზეზითა.  </p><p>215  </p><p>მიეწურა, იგონებდა, ახლოს შეყრა ვითა აგოს:  </p><p>„საუბარმან უმეცარმან შმაგი უფრო გააშმაგოს!  </p><p>ხამს, თუ კაცმან გონიერმან ძნელი საქმე გამოაგოს,  </p><p>არ სიწყნარე გონებისა მოიძულოს, მოიძაგოს.  </p><p>216  </p><p>„რათგან ისი არის სადმე უცნობოდ და ისრე რეტად,  </p><p>რომე კაცსა არ მიუშვებს საუბრად და მისად ჭვრეტად,  </p><p>მივეწევი, შევიყრებით ერთმანერთის ცემა-ჟლეტად,  </p><p>ანუ მომკლავს, ანუ მოვჰკლავ, დაიმალვის მეტის-მეტად“.  </p><p>217  </p><p>ავთანდილ იტყვის: „ეზომნი ჭირნიმცა რად ვაცუდენი?  </p><p>რაცაღა არის, არა არს, თუმცა არ ედგნეს ბუდენი;  </p><p>სადაცა მივა, მივიდეს, რაზომმც მოვლოდეს ზღუდენი,  </p><p>მუნითგან ვძებნნე ღონენი ჩემნი არ-დასამრუდენი“.  </p><p>218  </p><p>წინა-უკანა იარნეს ორნი დღენი და ღამენი,  </p><p>დღისით და ღამით მაშვრალნი, არ შეჭამადთა მჭამენი.  </p><p>არსადა ხანი არ დაყვეს, ერთნი თვალისა წამენი.  </p><p>მათ თვალთა ცრემლნი სდიოდეს, მინდორთა მოსალამენი.  </p><p>219  </p><p>დღისით ვლეს და საღამო-ჟამ გამოუჩნდეს დიდნი კლდენი,  </p><p>კლდეთა შიგან ქვაბნი იყვნეს, ძირსა წყალი ჩანადენი,  </p><p>წყლისა პირსა, არ ითქმოდა, შამბი იყო თუ რასდენი,  </p><p>ხე დიდრონი, თვალ-უწდომი, მაღლა კლდემდის ანაყრდენი.  </p><p>220  </p><p>მან ყმამან ქვაბსა მიჰმართა, გავლნა წყალნი კლდენია;  </p><p>ავთანდილ ცხენსა გარდახდა, მონახნა დიდნი ხენია,  </p><p>მას ზედა ჭვრეტად გავიდა, ძირსა დააბა ცხენია,  </p><p>მუნით უჭვრეტდა. იგი ყმა მივა ცრემლ-მინადენია.  </p><p>221  </p><p>რა ტყენი გავლნა მან ყმამან, მოსილმან ვეფხის ტყავითა,  </p><p>ქვაბისა კარსა გამოდგა ქალი ჯუბითა </p><p>შავითა,  </p><p>ატირდა მაღლად ცრემლითა, ზღვათაცა შესართავითა,  </p><p>იგი ყმა ცხენსა გარდახდა, ყელსა მოეჭდო მკლავითა.  </p><p>222  </p><p>ყმამან უთხრა: „დაო ასმათ, ხიდნი ზღვასა ჩაგვიცვივდეს:  </p><p>ვეღარ მივჰხვდით ჟამიერად, ჩვენ ვისიცა ცეცხლნი გვწვიდეს“.  </p><p>ესე თქვა და მკერდსა ხელნი იკრნა, ცრემლნი გარდმოსწვიმდეს.  </p><p>ქალი შებნდა, მოეხვია, ერთმანერთსა სისხლი სწმიდეს.  </p><p>223  </p><p>იგი ტევრი გაეხშირა დანაგლეჯსა მათსა თმასა,  </p><p>ერთმანერთსა ეხვეოდეს, ყმა ქალსა და ქალი ყმასა;  </p><p>იზახდიან, მოთქმიდიან, მოსცემდიან კლდენი ხმასა.  </p><p>ავთანდილ სჭვრეტს გაკვირვებით მათსა ეგრე ქცევა-ზმასა.  </p><p>224  </p><p>სული დაიღო მან ქალმან, დათმო გულისა წყლულობა,  </p><p>ქვაბს შეიყვანა ტაიჭი, მოჰხადა აკაზმულობა,  </p><p>მას ყმასა შეჰხსნა, შეიღო აბჯრისა წელ-მორტყმულობა;  </p><p>შინა შევიდეს, მას დღესა გარდახდა გამოსრულობა.  </p><p>225  </p><p>ავთანდილს უკვირს: „ამბავი ისი თუ ვცნაო მე რითა?!“  </p><p>გათენდა, ქალი გამოდგა, მოსილი მითვე ფერითა,  </p><p>შავსა აუდვა ლაგამი, სწმენდდა რიდისა წვერითა,  </p><p>შეკაზმა, მოაქვს აბჯარი წყნარად, არ რამე ჩხერითა.  </p><p>226  </p><p>მის მოყმისა წესი იყო, მეტსა თურე არ ასრე ჯდა.  </p><p>ქალი ტირს და მკერდსა იცემს, თმისა ტევრსა გაიგლეჯდა;  </p><p>ერთმანერთსა მოეხვივნეს, აკოცა და ცხენსა შეჯდა;  </p><p>ასმათ, აგრე დაღრეჯილი, კვლა უფრორე დაიღრეჯდა.  </p><p>227  </p><p>ავთანდილ ახლოს კვლა ნახა სახე მისივე კაცისა,  </p><p>ულვაშ-აშლილი, წვერ-გამო, „ნუთუ მზეაო, - თქვა, - ცისა?“  </p><p>ეყნოსა სული ალვისა, ქართაგან მონატაცისა;  </p><p>ასრე უჩნს მოკლვა ლომისა, მართ ვითა ლომსა ვაცისა.  </p><p>228  </p><p>მასვე გზასა წამოვიდა, რომე გუშინ შეეარა,  </p><p>შამბი გავლო, გაეშორა, თავი მინდორს გააგარა;  </p><p>ავთანდილ სჭვრეტს გაკვირვებით, მალვით ხესა მოეფარა,  </p><p>თქვა, თუ: „ღმერთმან ესე საქმე მეტად კარგად მომიგვარა.  </p><p>229  </p><p>„აწ ამას ჩემთვის ღმრთისაგან სხვა საქმე რა ვამჯობინო?  </p><p>ქალი შევიპყრა, მის ყმისა ამბავი ვაამბობინო,  </p><p>ჩემიცა ვუთხრა ყველაი, მართალი გავაბრჭობინო,  </p><p>მას ყმასა ხრმალი არა ვჰკრა, არც მისი დავისობინო“.  </p></a></body></html>