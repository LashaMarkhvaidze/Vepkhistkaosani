<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18909" id="chapter-18909"><h1>ცნობა როსტევან მეფისაგან ავთანდილის გაპარვისა  </h1><p></p><p>813  </p><p>აწ ამბავი სხვა დავიწყო, ყმასა წავჰყვე წამავალსა.  </p><p>არ შეექმნა დარბაზობა მას დღე როსტანს გულ-გამწყრალსა;  </p><p>რა გათენდა, ქუში ადგა, ჰგავს, თუ ადენს პირით ალსა,  </p><p>ხმობა ბრძანა ვაზირისა, მიიყვანდეს შიშით მკრთალსა.  </p><p>814  </p><p>რა ვაზირი მოწიწებით დარბაზს ნახა შემოსრული,  </p><p>როსტან უთხრა: „არა მახსოვს გუშინდელი შენგან თქმული  </p><p>მაწყინე და გამარისხე, ვერ დავიღე დიდხანს სული,  </p><p>აზომ რომე გაგათრივე შენ, ვაზირი გულის-გული.  </p><p>815  </p><p>„თუღა გახსოვს, რა უნდოდა, ისრე ავად რად გაგხადე?  </p><p>მართლად უთქვამს მეცნიერთა: &#171;წყენააო ჭირთა ბადე&#187;;  </p><p>ესეგვარსა ნუოდეს იქმ, საქმე ხოლე გაიცადე,  </p><p>აწ მითხარ, თუ რას იტყოდი, თქვი და სიტყვა გააკვლადე“.  </p><p>816  </p><p>კვლა მოახსენა ვაზირმან სიტყვა ნაგუშინდელევი,  </p><p>რა გაიგონა, შესთვალა პასუხი არ-ნაგრძელევი:  </p><p>„შენ თუ უშმაგო მგონიხარ, ვარმცა ურია მე ლევი!  </p><p>კვლა ამის მეტად ნუ მასმენ, თვარა მე სრულად გელევი!“  </p><p>817  </p><p>რა გამოვიდა, ვაზირმან ძებნა, ვერ პოვნა მინანი,  </p><p>მართ გაპარვასა უთხრობდეს მონანი, ცრემლთა მდინანი.  </p><p>მან თქვა: „მე დარბაზს ვერ შევალ, მახსოვან დღენი წინანი,  </p><p>ვინცაღა ჰკადრებს, მან ჰკადროს; რაცა ვთქვი, მისცა ვინანი“.  </p><p>818  </p><p>რა ვაზირი არ შევიდა, კვლა მეფემან კაცი გზავნის;  </p><p>კაცმან ცნის და გარეთ დადგის, წასლვა ვერვინ გაამჟღავნის;  </p><p>როსტანს ეჭვი შეუვიდა, ჭმუნვა ამით გაათავნის;  </p><p>თქვა: „უცილოდ გაიპარა, ვინ მარტომან ასთა ავნის“.  </p><p>819  </p><p>თავ-დადრეკით იგონებდა, გულსა ჰქონდა ჭმუნვა დიდი,  </p><p>უში ქმნა და აიხედნა, უბრძანებდა მონას: „მიდი,  </p><p>მოვიდეს და აწ მიამბოს, შემოვიდეს იგი ფლიდი!“  </p><p>რა ვაზირი შემობრუნდა, ფერი ჰკრთა და ჰქონდა რიდი.  </p><p>820  </p><p>კვლა შევა დარბაზს ვაზირი დაღრეჯით, არ მხიარულად;  </p><p>მეფემან ჰკითხა: „წასრულა მზე დაუდგრომლად, მთვარულად?“  </p><p>მან მოახსენა ყოველი, ვით წასრულიყო ფარულად:  </p><p>„მზე აღარ მზეობს ჩვენთანა, დარი არ დარობს დარულად!“  </p><p>821  </p><p>რა მეფემან მოისმინა, დაიზახნა მეტის-მეტნი;  </p><p>მოთქვამს, იტყვის: „ვა, გაზრდილო, ვეღარ გნახვენ თვალნი რეტნი! -  </p><p>პირსა ხოკით, წვერსა გლეჯით გააკვირვნა მისნი მჭვრეტნი, -  </p><p>სად წაჰხე და სად დაჰკარგენ სინათლისა ეგე სვეტნი?!  </p><p>822  </p><p>„თუ თავი შენი შენ გახლავს, ღარიბად არ იხსენები,  </p><p>მაგრა მე რა ვქმნა, გაზრდილო, აწ სახლად მმართებს სენები!  </p><p>გამაღარიბე, დამაგდე, გულსა, გლახ, ვისთვის ენები,  </p><p>შენად შეყრამდის პატიჟთა ჩემთა ვერ იტყვის ენები!  </p><p>823  </p><p>„ოდეს გნახავ მხიარულსა, ნადირობით შემოსრულსა?  </p><p>ვეღარ გიჭვრეტ ნაბურთალსა, ტანსა მჭევრსა, ჯავარ-სრულსა,  </p><p>ვეღარ ვისმენ ხმასა შენსა, სასმენელად მე მას რულსა,  </p><p>აწ უშენოდ რაღა ვუყო საჯდომსა და სრასა სრულსა?  </p><p>824  </p><p>„ვიცი, არ მოგკლავს შიმშილი, რაზომმცა დია ირები:  </p><p>შენ შენი მშვილდი დაგარჩენს, შენთა ისართა პირები,  </p><p>ნუთუ კვლა ღმერთმან წყალობით გაგიადვილოს ჭირები,  </p><p>მაგრა, თუ მოვკვდე, გაზრდილო, ვისგანღა დავიტირები?“  </p><p>825  </p><p>ზარი გაისმა, შემოკრბა ჯარი მრავალი კაცისა,  </p><p>დარბაზს ხასთაგან ჯარია ხელითა წვერთა ტაცისა,  </p><p>იგლეჯს და იცემს ყველაი, ხმა ისმის თავსა ტკაცისა;  </p><p>თქვეს: „ბნელი გვმართებს დღე-კრულთა, რათგან მზე მიგვიდრკა ცისა!“  </p><p>826  </p><p>რა მეფემან დიდებულნი ნახნა, სულთქმით შემოსტირნა,  </p><p>უთხრა: „ჰხედავთ, მზემან ჩვენმან შუქნი სრულად დაგვიძვირნა!  </p><p>რა ვაწყინეთ, რა შევსცოდეთ, რად დაგვყარნა, რად გაგვწირნა,  </p><p>სპანი, მისგან დაჭირულნი, ვინმცაღა ვით დაგვიჭირნა?“  </p><p>827  </p><p>ყოვლნი ტიროდეს, მოთქმიდეს, მერმე დაწყნარდეს გვიანად.  </p><p>მეფემან ბრძანა: „იკითხეთ, მარტოა, ანუ ყმიანად?“  </p><p>მოვიდა მონა შერმადინ მოშიშრად, სირცხვილიანად,  </p><p>ანდერძი ჰკადრა, ატირდა, სიცოცხლე უჩნდა ზიანად.  </p><p>828  </p><p>მოახსენა: „საწოლს ვპოვე ესე მისგან დანაწერი;  </p><p>დგეს მონანი ნატირებნი, დაეგლიჯა თმა და წვერი;  </p><p>იგი მარტო გაპარულა, ყმა არ ახლავს, არცა ბერი.  </p><p>მე თუ მომკლავთ, მემართლებით, სიცოცხლე მჭირს შეუფერი!“  </p><p>829  </p><p>რა ანდერძი წაიკითხეს, კვლა იტირეს დიდი ხანი;  </p><p>მერმე ბრძანა: „მხიარულსა ნუ ჩაიცმენ ჩემნი სპანი,  </p><p>ვამლოცველნეთ დავრდომილნი, ობოლნი და ქვრივნი სხვანი,  </p><p>შევეწივნეთ, მშვიდობისა ნუთუ ღმერთმან მისცნეს გზანი!“  </p></a></body></html>