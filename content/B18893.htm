<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18893" id="chapter-18893"><h1>წიგნი ტარიელისა ინდოეთ მეფის წინაშე და გამარჯვებით შემოქცევა  </h1><p></p><p>463  </p><p>„წიგნი დავწერე: &#171;მეფეო, სვემცა არს თქვენი სვიანად!  </p><p>მე ხატაელთა მიმუხთლეს, - თუცა მათ ეცა ზიანად, -  </p><p>ჩემი ამბავი დასტური ამად გაცნობე გვიანად;  </p><p>მეფე შევიპყარ, მოგივალ მე ალაფიან-ტყვიანად&#187;.  </p><p>464  </p><p>„რა ყველაი დავიურვე, ხატაეთით გავემგზავრე,  </p><p>წამოვიხვენ საჭურჭლენი, სახელმწიფო დავიავრე,  </p><p>ვერ მოვეყავ აქლემითა, აზავრები ვააზავრე,  </p><p>მოვირჭვენ და მოვივლინე, რაცა მწადდა, აგრე ვყავ-რე.  </p><p>465  </p><p>„ხატაეთისა ხელმწიფე მომყვანდა შეპყრობილია.  </p><p>ინდოეთს მივე, მეგება ჩემი გამზრდელი ტკბილია;  </p><p>რა ქება მითხრა, არ ითქმის, ჩემგან სათქმელად წბილია!  </p><p>ხელი გამიხსნა, შემომკრა მან სახვეველი ლბილია.  </p><p>466  </p><p>„ედგნეს ტურფანი კარავნი მოედანს ჩამოდგომილსა,  </p><p>საუბრისა და ჭვრეტისა ჩემისა მას მონდომილსა.  </p><p>მას დღესა ედვა ნადიმი მას შიგან გარდახდომილსა;  </p><p>მიალერსებდა, მიჭვრეტდა წინაშე ახლოს ჯდომილსა.  </p><p>467  </p><p>„მას ღამით ვსხედით ნადიმად, მუნ ამოდ გავიხარენით,  </p><p>დილასა ქალაქს შევედით, მოედნით ავიყარენით;  </p><p>მეფემან ბრძანა: &#171;ლაშქარნი უხმენით, შემოჯარენით,  </p><p>დღეს ხატაელი მიჩვენეთ, ტყვენიცა შემომგვარენით!&#187;  </p><p>468  </p><p>„რამაზ მეფე მას წინაშე შეპყრობილი მოვიყვანე;  </p><p>ტკბილად ნახა ხელმწიფემან, ვითა შვილი სააკვანე.  </p><p>ორგული და მოღალატე ნამსახურსა დავამგვანე,  </p><p>ესე არის მამაცისა მეტის-მეტი სიგულვანე!  </p><p>469  </p><p>„მას მეფესა ხატაელსა უმასპინძლა, უალერსა,  </p><p>ჟამიერად უბრძანებდის საუბარსა მათსა ფერსა.  </p><p>ცისკრად მიხმეს, მიბრძანებდეს მე სიტყვასა ლმობიერსა:  </p><p>&#171;შეუნდობო ხატაელსა, მას აქამდის შენამტერსა?&#187;  </p><p>470  </p><p>„მე ვჰკადრე: &#171;ღმერთი ვინათგან შეუნდობს შეცოდებულსა,  </p><p>უყავით თქვენცა წყალობა მას ღონე-გაცუდებულსა&#187;.  </p><p>რამაზს უბრძანებს: &#171;იცოდი, გაგგზავნი შეწყალებულსა,  </p><p>მაგრა ნუ გნახავთ კვლაცაღა ჩვენს წინა გაწბილებულსა!&#187;  </p><p>471  </p><p>„ხარაჯა დასდვეს, შეჰკვეთეს დრაჰკანი ასჯერ ასია,  </p><p>კვლა ხატაური მრავალი, სხვა სტავრა, სხვა ატლასია.  </p><p>მერმე ყველაი დამოსა, იგი და მისი ხასია,  </p><p>შეწყალებული გაგზავნა, უყო რისხვისა ფასია.  </p><p>472  </p><p>„ხატაელმან დაუმადლა, დადრკა, მდაბლად ეთაყვანა,  </p><p>მოახსენა: &#171;ორგულობა თქვენი ღმერმან შემანანა.  </p><p>თუღა ოდეს შე-ღა-გცოდო, მაშინ მომკალ მეცა განა!&#187;  </p><p>წავიდა და ყველაკაი მისი თანა წაიტანა.  </p><p>473  </p><p>„მოვიდა კაცი მეფისა, ცისკრობს, არ დანაღამია;  </p><p>ებრძანა: &#171;შენგან გაყრილვარ მას აქათ თვეო სამია,  </p><p>მინდორს მოკლული ისრითა ნადირი არ მიჭამია,  </p><p>არ დამაშვრალხარ, წამოდი, თუცა დაშვრომის ჟამია&#187;.  </p><p>474  </p><p>„შევეკაზმე, დარბაზს მივე, დამხვდა ჯარი ავაზისა,  </p><p>შავარდნითა სავსე იყო სრულად არე დარბაზისა,  </p><p>მეფე ქვე ჯდა შეკაზმული, შვენებითა მსგავსი მზისა;  </p><p>გაეხარნეს მისლვა ჩემი, ტურფისა და ლამაზისა!  </p><p>475  </p><p>„იდუმალ ცოლსა ეუბნა, მართ ჩემგან უცოდნელია:  </p><p>&#171;ომით მოსრული ტარეილ საჭვრეტლად სასურველია,  </p><p>მან განანათლოს მჭვრეტელთა გული, რაზომცა ბნელია;  </p><p>რაცა დაგვედრო საქმნელად, ქმენ, არა საზოზღნელია.  </p><p>476  </p><p>&#171;აწ მითქვამს საქმე უშენოდ, შენცა ცან ესე მცნებული:  </p><p>რათგან ქალია სამეფოდ ჩვენგანვე სახელ-დებული,  </p><p>ვინცაღა ნახავს, აწ ნახოს, აჰა დღე, ედემს ხლებული,  </p><p>გვერდსა დაისვი, ორნივე სრას დამხვდით, მოვალ შვებული&#187;.  </p><p>477  </p><p>„მოვინადირეთ მინდორი, ძირი მთისა და გორისა;  </p><p>იყო სიმრავლე ძაღლისა, შავარდნისა და ქორისა.  </p><p>ადრე დავბრუნდით, ვიარეთ არ ეჯი გზისა შორისა.  </p><p>აღარ იბურთეს, დაშლა ქმნეს თამაშობისა ორისა.  </p><p>478  </p><p>„ჩემთა მჭვრეტელთა მოეცვა ქალაქი, შუკა და ბანი.  </p><p>ომ-გარდახდილსა მშვენოდეს მე ენიანნი კაბანი;  </p><p>ფერმიხდილ-გვარად ვშვენოდი ვარდი, ცრემლითა ნაბანი,  </p><p>ვინცა მიჭვრეტდის, ბნდებოდის, - მართლად არს, არ კატაბანი.  </p><p>479  </p><p>„რიდენი რომე მეშოვნეს ქალაქსა ხატაელთასა,  </p><p>იგი მეხვივნეს, მშვენოდეს, ვახელებ გულსა ხელთასა.  </p><p>მეფე გარდახდა, დარბაზსა შევედით ჩემთა მზრდელთასა,  </p><p>შევხედენ, დავჰკრთი ელვასა ღაწვთა მზეებრ ნათელთასა.  </p><p>480  </p><p>„მას მზესა ტანსა ემოსნეს ნარინჯის-ფერნი ჯუბანი,  </p><p>ზურგით უთქს ჯარი ხადუმთა, დას-დასად, უბან-უბანი;  </p><p>სრულად ნათლითა აევსო სახლი, შუკა და უბანი,  </p><p>მუნ ვარდსა შუა შვენოდეს ძოწ-მარგალიტნი ტყუბანი.  </p><p>481  </p><p>„ნაომარსა, დაკოდილსა ხელი ყელსა ჩამომება.  </p><p>დედოფალი საჯდომთაგან ადგა, წინა მომეგება,  </p><p>ვითა შვილი გარდამკოცნა, ღაწვი ვარდი დამილება,  </p><p>მითხრა: &#171;ნუ ეჭვ ამას იქით, თუღა მტერი შე-ღა-გება&#187;.  </p><p>482  </p><p>„ახლოს დამისვეს ადგილსა, მუნ, სადა მეამებოდა.  </p><p>პირის-პირ მიჯდა იგი მზე, გული ვისთვისცა კვდებოდა.  </p><p>მალვით ვუჭვრეტდი, მიჭვრეტდა, სხვად არად მეუბნებოდა;  </p><p>თვალნი მოვსწყვიდნი, სიცოცხლე ამითა მეარმებოდა.  </p><p>483  </p><p>შეიქმნა სმა და პურობა, მსგავსი მათისა ძალისა;  </p><p>სხვა გახარება ასეთი არს უნახავი თვალისა!  </p><p>ჯამი და ჭიქა - ყველაი ფეროზისა და ლალისა.  </p><p>არვისი ბრძანა მეფემან არცა გაშვება მთრვალისა.  </p><p>484  </p><p>„მე მუნა მყოფი მივეცი შვებასა მეტის-მეტასა.  </p><p>არ შემომხედნის, შევხედნი, ცეცხლმან დამიწყის შრეტასა;  </p><p>კაცთა კრძალვასა ვაწვევდი გულსა შმაგსა და რეტასა.  </p><p>რა უამეა პირის-პირ საყვარელისა ჭვრეტასა!  </p><p>485  </p><p>„დააგდეს მღერა მუტრიბთა, &#171;სულეთო!&#187;, თავი ხარიან;  </p><p>მიბრძანეს: &#171;შვილო ტარიელ, ვით გითხრათ, ვით გვიხარიან?!  </p><p>ნეტარძი გვაქვსო, მებრძოლნი მით ჩვენნი ვაგლახ არიან;  </p><p>მართალან შენნი მჭვრეტელნი, არ ცუდად იმკვეხარიან.  </p><p>486  </p><p>&#171;აწ თუცა გმართებს შემოსვა, ვის მორჭმით მოგივლენიან,  </p><p>არ შეგმოსთ, მაგა კაბათა არ აგხდით: ტურფად გშვენიან;  </p><p>აწ გქონდეს ასი საჭურჭლე, ვის </p><p>შუქნი მოგიფენიან,  </p><p>თვით შეიკერე, რაცა გწადს, ჩვენგან ნუღარა გრცხვენიან&#187;.  </p><p>487  </p><p>„მომართვნეს ასნი კლიტენი ასთავე საჭურჭლეთანი;  </p><p>თაყვანის-ვეც და დავლოცენ დავლანი მათთა სვეთანი;  </p><p>მაკოცეს, ადგეს ორნივე, თვით იგი მზენი მზეთანი,  </p><p>რა გასცეს, ზომნი ვით გითხრნე ლაშქართა სისავსეთანი!  </p><p>488  </p><p>„კვლაცა დაჯდა მხიარული, მოიმატა სმა და მღერა;  </p><p>კვლა გაგრძელდა ნადიმობა, ბარბითი და ჩანგთა ჟღერა.  </p><p>დედოფალი წამოვიდა, შეეყარა მწუხრსა დღე რა,  </p><p>ძილ-პირამდის სიხარულსა სიხარული ჰგვანდა ვერა.  </p><p>489  </p><p>„ავიყარენით, მიგვჭირდა სმა დოსტაქნისა მეტისა.  </p><p>საწოლს შემოვე, შემექმნა ცნობა მართ ვითა რეტისა.  </p><p>ძალი არ მქონდა ტყვე-ქმნილსა მე ამა ცეცხლთა შრეტისა.  </p><p>მეგონებოდის, მალხენდის გონება მისგან ჭვრეტისა“.  </p></a></body></html>