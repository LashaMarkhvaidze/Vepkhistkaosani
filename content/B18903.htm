<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18903" id="chapter-18903"><h1>ფრიდონისაგან ნესტან-დარეჯანის ამბის მბობა  </h1><p></p><p>622  </p><p>„დღესა ერთსა მე და ფრიდონ ნადირობას გამოვედით,  </p><p>ზღვასა ზედა წაწურვილსა ქედსა რასმე გარდავედით;  </p><p>ფრიდონ მითხრა: &#171;გითხრობ რასმე, - ვთამაშობდით, ცხენსა ვსხედით, -  </p><p>ერთი რამე საკვირველი მე ვნახეო ამა ქედით&#187;.  </p><p>623  </p><p>„მე ვჰკითხევდი, ფრიდონ მეტყვის მართ ამბავსა ესოდენსა:  </p><p>&#171;დღე ერთ მწადდა ნადირობა, შევჯე ამა ჩემსა ცხენსა, -  </p><p>ზღვათა შიგან იხვსა ჰგვანდა, ხმელთა ზედა შავარდენსა, -  </p><p>აქა ვდეგ და თვალს ვუგებდი ქორსა, იქით განაფრენსა.  </p><p>624  </p><p>&#171;ზოგჯერ ზღვისკე მივიხედნი, წავსდგომოდი ამა გორსა;  </p><p>ზღვასა შიგან ცოტა რამე დავინახე, თუცა შორსა.  </p><p>ეგრე ფიცხლად სიარული არას ძალ-უც მისსა სწორსა,  </p><p>ვერად ვიცან, გავეკვირვე გონებასა ამად ორსა.  </p><p>625  </p><p>&#171;ვთქვი: &#171;რა არის, რას ვამსგავსო, მფრინველია, ანუ მხეცი?&#187;  </p><p>ნავი იყო, გარ ეფერა სამოსელი მრავალ-კეცი;  </p><p>წინა კაცნი მოზიდვიდეს; თვალი ამად დავაცეცი,  </p><p>მთვარე უჯდა კიდობანსა, ცა მეშვიდე მასმცა ვეცი.  </p><p>626  </p><p>&#171;ამოძვრეს ორნი მონანი, შავნი მართ ვითა ფისანი.  </p><p>ქალი გარდმოსვეს, სისხონი ვნახენ მისისა თმისანი.  </p><p>მას რომე ელვა ჰკრთებოდა, ფერნიმცა ჰგვანდეს რისანი!  </p><p>მან განანათლა სამყარო, გაცუდდეს შუქნი მზისანი!  </p><p>627  </p><p>&#171;სიხარულმან ამაჩქარა, ამათრთოლა, და-ცა-მლეწა,  </p><p>იგი ვარდი შემიყვარდა, რომე თოვლსა არ ეხეწა;  </p><p>დავაპირე შეტევება, ვთქვი: &#171;წავიდე მათკე მე, წა,  </p><p>ჩემსა შავსა სულიერი რამცა ვითა გარდეხვეწა!&#187;  </p><p>628  </p><p>&#171;ცხენი გავქუსლე, იქმოდის შამბი ხმასა და ხრიალსა,  </p><p>ვეღარ მივუსწარ, გამესწრნეს, რაზომცა ვსცემდი წრტიალსა.  </p><p>ზღვის პირსა მივე, შევხედენ, ჩნდა ოდენ მზისა ტიალსა,  </p><p>გამშორვებოდეს, წამსლვოდეს, ამისთვის დავეწვი ალსა&#187;.  </p><p>629  </p><p>„ესე მესმა ფრიდონისგან, მომემატა ცეცხლთა სიცხე,  </p><p>ცხენისაგან გარდავიჭერ, თავი სრულად გავიკიცხე,  </p><p>ჩემთა ღაწვთა დანადენი მე ჩემივე სისხლი ვიცხე.  </p><p>ვუთხარ: &#171;მომკალ, უჩემოსა ენახამცა ვისცა ისც ხე!&#187;  </p><p>630  </p><p>„ესე ჩემგან გაუკვირდა ფრიდონს, მეტად ეუცხოვა,  </p><p>მაგრა მეტად შევებრალე, ტირილითა მესათნოვა;  </p><p>ვითა შვილი დამადუმა, მემუდარა, შემეპოვა,  </p><p>თვალთათ ვითა მარგალიტი ცრემლი ცხელი გარდმოთოვა.  </p><p>631  </p><p>&#171;ვაგლახ მეო, რა გიამბე ფათერაკად, მცდარმან, შმაგად!&#187;  </p><p>მოვახსენე: &#171;ნურა გაგვა, ნუ ინავღლი მაგას მაგად!  </p><p>იგი მთვარე ჩემი იყო, მით მედების ცეცხლი მდაგად;  </p><p>აწ გიამბობ, რათგან თავი გინდა ჩემად ამხანაგად&#187;.  </p><p>632  </p><p>„ფრიდონს ვუთხარ ყველაკაი ჩემი, თავსა გარდასრული;  </p><p>მან მითხრა, თუ: &#171;რას ვიტყოდი მოცთომილი, გაბასრული!  </p><p>შენ, მაღალი ინდოთ მეფე, ჩემსა რადმე ხარ მოსრული,  </p><p>სახელმწიფო საჯდომი და ტახტი გმართებს, სრაცა სრული&#187;.  </p><p>633  </p><p>კვლაცა მითხრა: &#171;ვისცა ღმერთი საროს მორჩსა ტანად უხებს,  </p><p>მას ლახვარსა მოაშორვებს, თუცა პირველ გულსა უხებს,  </p><p>იგი მოგვცემს წყალობასა მისსა, ზეცით მოგვიქუხებს,  </p><p>ჭირსა ლხინად შეგვიცვალებს, არაოდეს შეგვაწუხებს&#187;.  </p><p>634  </p><p>„წამოვედით ნატირებნი, სრას დავსხედით თავის წინა;  </p><p>ფრიდონს ვუთხარ: &#171;ჩემი შემწე შენგან კიდევ არავინ ა,  </p><p>ვითა ღმერთმან შენი მსგავსი სოფლად არა მოავლინა,  </p><p>მაშა რათგან შეგემეცენ, ამის მეტი რად რა მინა?  </p><p>635  </p><p>&#171;არ ავი გესვა მოყვარე, ჟამი თუ მომხვდეს ჟამისად,  </p><p>ენა, გონება მახმარე გამოსარჩევლად ამისად:  </p><p>რა მოვაგვარო, რა მიჯობს სალხენად ჩემად და მისად?  </p><p>თუ ვერას ვარგებ, ვიქმნები ვერ-დამყოფელი წამისად&#187;.  </p><p>636  </p><p>„მან მითხრა: &#171;ბედი ღმრთისაგან მიჯობსღა ამას რომელი?  </p><p>მოსულხარ ჩემად წყალობად მეფე ინდოეთს მჯდომელი;  </p><p>მემცა რად ვიყავ ამისთვის მადლისა რასმე მნდომელი?  </p><p>ერთი ვარ მონა მონებად წინაშე თქვენსა მდგომელი.  </p><p>637  </p><p>&#171;ესე ქალაქი გზა არის ნავთა, ყოველგნით მავალთა,  </p><p>შემომკრებელი ამბავთა უცხოთა რათმე მრავალთა;  </p><p>აქა მოგვესმის ამბავი, შენ რომე დაუწვავ ალთა.  </p><p>ნუთუ ქმნას ღმერთმან გარდახდა მაგ შენთა ჭირთა და ვალთა!“  </p><p>638  </p><p>&#171;ჩვენ გავგზავნნეთ მენავენი, რომელთაცა კვლა უვლია,  </p><p>მოგვინახონ იგი მთვარე, ვისთვის ჭირი არ გვაკლია;  </p><p>მუნამდისცა მოიჭირვე, - გონებამან არ დაგლია.  </p><p>ყოლა ჭირი არ ეგების, თუმცა ლხინმან არ დასძლია&#187;.  </p><p>639  </p><p>„კაცნი იხმნა მასვე წამსა, - ესე საქმე დავიურვეთ, -  </p><p>უბრძანა, თუ: &#171;ნავებითა წადით, ზღვა-ზღვა მოიცურვეთ,  </p><p>მოგვინახეთ, საყვარელსა მისსა მისთვის მოასურვეთ;  </p><p>თავთა ჭირი უათასეთ, რადმც უშვიდეთ, ანუ ურვეთ?&#187;  </p><p>640  </p><p>„აჩინნა კაცნი, სადაცა სადგურნი ნავთა სჩენოდეს;  </p><p>უბრძანა: &#171;ძებნეთ ყოველგან, რაცა ვის მისი გსმენოდეს&#187;.  </p><p>მოლოდნა მიჩნდა სალხინოდ, პატიჟნი მო-რე-მლხენოდეს,  </p><p>უმისოდ ლხინი მინახავს, ამა დღისათვის მრცხვენოდეს!  </p><p>641  </p><p>„ფრიდონ საჯდომნი დამიდგნა ადგილსა საპატრონოსა,  </p><p>მითხრა, თუ: &#171;მცთარვარ, აქამდის ვერ მივჰხვდი გასაგონოსა  </p><p>ხარ დიდი მეფე ინდოთა, რა ვით ვინ მოგაწონოსა!  </p><p>ვინ არის კაცი, რომელმან თავი არ დაგამონოსა?!&#187;  </p><p>642  </p><p>„რას ვაგრძელებდე! მოვიდეს ყოვლგნით ამბისა მცნობელნი,  </p><p>ცუდნი და ცუდთა ადგილთა თავისა დამაშრობელნი;  </p><p>ვერა ვერ ეცნა, ვერ იყვნეს ვერას ამბისა მბობელნი,  </p><p>მე უფრო მდინდეს თვალთაგან კვლა ცრემლნი შეუშრობელნი.  </p><p>643  </p><p>„მე ფრიდონს ვუთხარ: &#171;ესე დღე ვითა მესაზაროების,  </p><p>ამისად მოწმად ღმერთი მყავს, სათქმელად მეუცხოების;  </p><p>უშენოდ </p><p>მყოფსა ღამე და დღეცა მესაღამოების,  </p><p>დახსნილ ვარ ლხინსა ყოველსა, მით გული ჭირსა მოების.  </p><p>644  </p><p>&#171;მაშა მე მისსა ამბავსა რათგან აღარას მოველი,  </p><p>ვეღარ ვიქმნები, გამიშვი, ვარ ფარმანისა მთხოველი!&#187;  </p><p>ფრიდონს რა ესმა, ატირდა, სისხლითა მოერწყო ველი,  </p><p>მითხრა, თუ: &#171;ძმაო, დღესითგან ცუდ ჩემი ლხინი ყოველი!&#187;  </p><p>645  </p><p>„თუცა დია მოიჭირვეს, ვერცა ეგრე დამიჭირეს;  </p><p>მისთა სპათა მუხლ-მოყრილთა თავი მათი ჩემ კერძ ირეს,  </p><p>მეხვეოდეს, მაკოცებდეს, ატირდეს და ამატირეს:  </p><p>&#171;ნუ წახვალო, დაგემონნეთ, სიცოცხლეა ჩვენი ვირ ეს!&#187;  </p><p>646  </p><p>„ეგრე ვუთხარ: &#171;თქვენი გაყრა მეცა დია მეძნელების,  </p><p>მაგრა ლხინი უმისოსა ჩემგან ძნელად გაიძლების;  </p><p>ჩემსა ტყვესა ვერ გავსწირავ, თქვენცა დია გებრალების,  </p><p>ნუვინ მიშლით, არ დავდგები, არცა ვისგან დამეშლების&#187;.  </p><p>647  </p><p>„მერმე ფრიდონ მოიყვანა, მიძღვნა ესე ჩემი ცხენი,  </p><p>მითხრა: &#171;ჰხედავ, პირი მზისა, თქვენ საროსა ეგეც ხენი,  </p><p>ვიცი, მეტი არა გინდა, ძღვენნი რადმცა გავკიცხენი?  </p><p>თვით ამანვე მოგაწონოს სახედნობა, სიფიცხენი&#187;.  </p><p>648  </p><p>„ფრიდონ გამომყვა, წავედით, ორთავე ცრემლნი ვღვარენით;  </p><p>მუნ ერთმანერთსა ვაკოცეთ, ზახილით გავიყარენით.  </p><p>სრულად ლაშქარნი მტიროდეს გულითა მართლად, არ ენით.  </p><p>გაზრდილ-გამზრდელთა გაყრასა ჩვენ თავნი დავადარენით.  </p><p>649  </p><p>„ფრიდონისით წამოსრულმან წავე ძებნად, კვლა ვიარე,  </p><p>რომე არა არ დამირჩა ხმელთა ზედა, ზღვათა გარე,  </p><p>მაგრა მისსა მნახავსაცა კაცსა ვერას შევეყარე;  </p><p>გული სრულად გამიშმაგდა, თავი მხეცთა დავადარე.  </p><p>650  </p><p>„ვთქვი, თუ: &#171;ჩემგან აღარა ხამს სიარული, ცუდი ცურვა,  </p><p>ნუთუ მხეცთა სიახლემან უკუმყაროს გულსა ურვა!&#187;  </p><p>მონათა და ამა ასმათს სიტყვა ვუთხარ შვიდი, თუ რვა:  </p><p>&#171;ვიცი, რომე დამირჯიხართ, დია გმართებს ჩემი მდურვა.  </p><p>651  </p><p>&#171;აწ წადით და მე დამაგდეთ, ეტერენით თავთა თქვენთა,  </p><p>ნუღარ უჭვრეტთ ცრემლთა ცხელთა, თვალთა ჩემთათ მონადენთა!&#187;  </p><p>რა ესენი მოისმენდეს საუბართა ესოდენთა,  </p><p>მითხრეს: &#171;ჰაი, რასა ჰბრძანებ, ნუ მოასმენ ყურთა ჩვენთა!  </p><p>652  </p><p>&#171;უშენოსა ნუმცა ვნახავთ ნუ პატრონსა, ნუ უფალსა!  </p><p>ნუთუ ღმერთმან არ გაგვყარნეს ცხენთა თქვენთა ნატერფალსა!  </p><p>თქვენ გიჭვრეტდეთ საჭვრეტელსა შვენიერსა, სატურფალსა!&#187;  </p><p>თურე ბედი მოაღაფლებს კაცსა ეგზომ არ-ღაფალსა.  </p><p>653  </p><p>„ვეღარ გავგზავნენ, სიტყვანი მესმნეს მონათა ჩემთანი,  </p><p>მაგრა დავყარენ არენი მე კაცრიელთა თემთანი;  </p><p>სახლად სამყოფნი მიმაჩნდეს თხათა და მათ ირემთანი.  </p><p>გავიჭერ, სრულად დავტკებნენ ქვე მინდორნი და ზე მთანი.  </p><p>654  </p><p>„ესე ქვაბნი უკაცურნი ვპოვენ, დევთა შეეკაფნეს,  </p><p>შემოვები, ამოვწყვიდენ, ყოლა ვერას ვერ მეხაფნეს,  </p><p>მათ მონანი დამიხოცნეს, ჯაჭვნი ავად მოექაფნეს.  </p><p>საწუთრომან დამაღრიჯა, ცქაფნი მისნი კვლა მეცქაფნეს.  </p><p>655  </p><p>„დევთა ყვირილი, ზახილი ზეცამდის აიწეოდა;  </p><p>მათისა ლახტის ცემითა ქვეყანა შეირყეოდა;  </p><p>მზე დააბნელეს მტვერითა, ალვის შტო შეირხეოდა,  </p><p>ასი ერთ კერძოთ მომიხდეს, დავფრიწე, დაიხეოდა.  </p><p>656  </p><p>&#171;აჰა, ძმაო, მაშინდლითგან აქა ვარ და აქა ვკვდები;  </p><p>ხელი მინდორს გავიჭრები, ზოგჯერ ვტირ და ზოგჯერ ვბნდები,  </p><p>ესე ქალი არ დამაგდებს, - არს მისთვისვე ცეცხლ-ნადები, -  </p><p>ჩემად ღონედ სიკვდილისა მეტსა არას არ ვეცდები!  </p><p>657  </p><p>„რომე ვეფხი შვენიერი სახედ მისად დამისახავს,  </p><p>ამად მიყვარს ტყავი მისი, კაბად ჩემად მომინახავს;  </p><p>ესე ქალი შემიკერავს, ზოგჯერ სულთქვამს, ზოგჯერ ახავს;  </p><p>რათგან თავი არ მომიკლავს, ხრმალი ცუდად მომიმახავს.  </p><p>658  </p><p>„მისსა ვერ იტყვის ქებასა ყოველი ბრძენთა ენები;  </p><p>მას დაკარგულსა ვიგონებ მე, სიცოცხლისა მთმენები;  </p><p>მას აქათ ვახლავ ნადირთა, თავსა მათებრვე მხსენები;  </p><p>სხვად არას ვიაჯ ღმრთისაგან, ვარ სიკვდილისა მქენები“.  </p><p>659  </p><p>პირსა იცა, გაიხეთქა ღაწვი, ვარდი აიხეწა,  </p><p>ლალი ქარვად გარდიქცია, ბროლი სრულად დაილეწა;  </p><p>ავთანდილსცა ცრემლი წასდის წამწამთაგან ერთ-სახე, წა;  </p><p>მერმე ქალმან დაადუმა, მუხლ-მოყრილი შეეხვეწა.  </p><p>660  </p><p>ტარიელ უთხრა ავთანდილს, ასმათის დადუმებულმან:  </p><p>„შენ ყველაკაი გაამე მე ვერას ვერ ამებულმან;  </p><p>გიამბე ჩემი ამბავი სიცოცხლე-გაარმებულმან,  </p><p>აწ წადი, ნახე შენი მზე ნახვისა მოჟამებულმან“.  </p><p>661  </p><p>ავთანდილ უთხრა: „მე შენი გაყრა არ მომეთმინების;  </p><p>თუ გაგეყრები, თვალთაგან ცრემლიცა დამედინების.  </p><p>მართალსა გითხრობ, ამისი კადრება ნუ გეწყინების,  </p><p>შენ ვისთვის ჰკვდები, მაგითა მას არა არ ელხინების.  </p><p>662  </p><p>„რა აქიმი დასნეულდეს, რაზომ გინდა საქებარი,  </p><p>მან სხვა უხმოს მკურნალი და მაჯაშისა შემტყვებარი,  </p><p>მან უამბოს, რაცა სჭირდეს სენი, ცეცხლთა მომდებარი:  </p><p>სხვისა სხვამან უკეთ იცის სასარგებლო საუბარი.  </p><p>663  </p><p>„რაცა გითხრა, მომისმინე ბრძენი გეტყვი, არა ხელი:  </p><p>ასი გმართებს გაგონება, არ გეყოფის, არ, ერთხელი;  </p><p>კარგად ვერას ვერ მოივლენს კაცი აგრე გულ-ფიცხელი.  </p><p>აწ მე მინდა ნახვა მისი, ვისგან დამწვავს ცეცხლი ცხელი.  </p><p>664  </p><p>„იგი ვნახო, სიყვარული მისი ჩემთვის დავამტკიცო;  </p><p>მოვახსენო, რაცა მეცნას, მეტი საქმე არა მიცო;  </p><p>შენ გენუკვი, შემიჯერო, ღმერთი იღმრთო, ცაცა იცო,  </p><p>ერთმანერთი არ გავწიროთ, მაფიცო და შემომფიცო.  </p><p>665  </p><p>„რომე აქათ არ წახვიდე, შენ თუ ამას შემეპირო,  </p><p>მეცა ფიცით შეგიჯერო, არასათვის </p><p>არ გაგწირო,  </p><p>კვლა მოვიდე შენად ნახვად, შენთვის მოვკვდე, შენთვის ვირო,  </p><p>ღმერთსა უნდეს, ვისთვის ჰკვდები, მისთვის ეგრე არ გატირო“.  </p><p>666  </p><p>მან მიუგო: „უცხოს უცხო ეგრე ვითა შეგიყვარდი?  </p><p>გასაყრელად გეძნელები, იადონსა ვითა ვარდი;  </p><p>რაგვარამცა დაგივიწყე, რაგვარამცა უკუმქარდი!  </p><p>ღმერთმან ქმნას და კვლაცა გნახო ალვა მორჩი, განაზარდი.  </p><p>667  </p><p>„პირი შენი ნახვად ჩემად თუ მობრუნდეს, ტანი იხოს,  </p><p>გული მინდორს არ გაიჭრას, არ იირმოს, არცა ითხოს;  </p><p>თუ გიტყუო, მოგაღორო, ღმერთმან რისხვით გამიკითხოს!  </p><p>შენმან ჭვრეტა-სიახლემან მომაქარვოს სევდა, მითხოს!“  </p><p>668  </p><p>ამას ზედა შეიფიცნეს მოყვარენი გულ-სადაგნი,  </p><p>იაგუნდნი ქარვის-ფერნი, სიტყვა-ბრძენნი, ცნობა-შმაგნი;  </p><p>შეუყვარდა ერთმანერთი, სწვიდეს მიწყივ გულსა დაგნი,  </p><p>მას ღამესა ერთგან იყვნეს შვენიერნი ამხანაგნი.  </p><p>669  </p><p>ავთანდილცა მასვე თანა ტიროდა და ცრემლი ღვარა;  </p><p>რა გათენდა, წამოვიდა, აკოცა და გაეყარა;  </p><p>ტარიელს თუ ვით ეწყინა, - რა ქმნას, - ამას ვერ მიმხვდარა;  </p><p>ავთანდილცა ჩატიროდა, შამბი შიგან ჩაიარა.  </p><p>670  </p><p>ავთანდილს ასმათ ჩამოჰყვა, ზენარით ეუბნებოდა,  </p><p>მუხლთა უყრიდა, ტიროდა, თითითა ეხვეწებოდა,  </p><p>ადრე მოსლვასა ჰვედრებდა, მართ ვითა ია ჭნებოდა;  </p><p>მან უთხრა: „დაო, უთქვენოდ სხვა რამცა მეგონებოდა!  </p><p>671  </p><p>„ადრე მოვალ, არ გაგწირავ, არას დავზამ შინა ხანსა,  </p><p>ოდენ სხვაგან არ წავიდეს, ნუსად არებს იმა ტანსა;  </p><p>აქათ ორ თვე არ მოვიდე, ვიქმ საქმესა დაუგვანსა,  </p><p>შეიგენით, მივსცემივარ ჭირსა რასმე თანისთანსა“.  </p></a></body></html>