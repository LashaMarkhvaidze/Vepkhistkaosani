<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18922" id="chapter-18922"><h1>ამბავი ნესტან-დარეჯანისა 
		ქაჯთაგან შეპყრობისა. 
		ფატმანისაგან მბობა ავთანდილთანა  </h1><p></p><p>1213  </p><p>ვა, საწუთროო, სიცრუვით თავი სატანას ადარე!  </p><p>შენი ვერავინ ვერა ცნას, შენი სიმუხთლე სად არე;  </p><p>პირი მზისაებრ საჩინო სად უჩინო ჰყავ, სად არე?  </p><p>მით ვხედავ, ბოლოდ სოფელსა ოხრად ჩანს ყოვლი, სად არე!  </p><p>1214  </p><p>ფატმან იტყვის: „მომეშორვა მზე, მნათობი სრულად ხმელთა,  </p><p>სიცოცხლე და სულ-დგმულობა, მონაგები ჩემთა ხელთა;  </p><p>მას უკანით გაუწყვედლად დება მჭირდის ცეცხლთა ცხელთა,  </p><p>ვერ გავახმე წყარო ცრემლთა, თვალთა ჩემთა გადმომღვრელთა.  </p><p>1215  </p><p>„სახლი და შვილი მომძულდა, ვჯდი უგულოთა გულითა,  </p><p>მას ვიგონებდი მღვიძარე, რა მიმეძინის ლულითა;  </p><p>უსენ, გამტეხი ფიცისა, მიჩნს უსჯულოთა სჯულითა,  </p><p>ვერ მიმიახლოს საახლოდ კრულმან პირითა კრულითა.  </p><p>1216  </p><p>„დღესა ერთსა, საღამო-ჟამ, - ჩასლვა იყო ოდენ მზისა, -  </p><p>წავდეგ წინა დარაჯაგთა, კარი მიჩნდა ხანაგისა;  </p><p>ვიგონებდი, სევდა მკლვიდა მისისავე გონებისა,  </p><p>ვთქვი: &#171;კრულია ზენაარი ყოვლისავე მამაცისა&#187;.  </p><p>1217  </p><p>„მოვიდა სითმე ღარიბი მონა მოყვსითა სამითა,  </p><p>მონა მონურად მოსილი, სხვანი მგზავრულად ხამითა;  </p><p>სასმელ-საჭმელი მოიღეს, ქალაქს ნასყიდი დრამითა,  </p><p>სმიდეს, ჭამდეს და უბნობდეს, სხდეს მხიარულნი ამითა.  </p><p>1218  </p><p>„მე ვუყურებდი, ვუჭვრეტდი; თქვეს: &#171;ამოდ გავიხარენით,  </p><p>მაგრა ჩვენ აქა მოყვასნი უცხონი შევიყარენით,  </p><p>არცა რა ვიცით, ვინ ვინ ვართ, ანუ სით მოვიარენით,  </p><p>ხამს, ერთმანერთსა ამბავი ჩვენიცა ვუთხრათ ბარ ენით&#187;.  </p><p>1219  </p><p>„მათ სხვათა მათი ამბავი თქვეს, ვითა მგზავრთა წესია;  </p><p>მონამან უთხრა: &#171;ჰე ძმანო, განგება რამე ზესია:  </p><p>მე მარგალიტსა მოგიმკი, თქვენ ქვრიმი დაგითესია,  </p><p>ჩემი ამბავი ამბავთა თქვენთაგან უკეთესია.  </p><p>1220  </p><p>&#171;მე ვარო მონა მეფისა მაღლისა, ქაჯთა მფლობლისა;  </p><p>მათ მიჰხვდა ცემა სენისა, მათისა დამამხობლისა:  </p><p>მოგვიკვდა შემწე ქვრივისა, შემწყნარებელი ობლისა,  </p><p>აწ შვილთა მისთა და მისი ზრდის, უკეთესი მშობლისა.  </p><p>1221  </p><p>&#171;დულარდუხტ არის დიაცი, მაგრა კლდე, ვითა ლოდია,  </p><p>ვისცა არ დაჰკოდს, ყმა მისი ვერავის დაუკოდია;  </p><p>მას უსხენ წვრილნი ძმის-წულნი: როსან და ერთი როდია, -  </p><p>აწ იგი ქაჯეთს ხელმწიფედ ქვე ზის, მორჭმული სწოდია.  </p><p>1222  </p><p>&#171;გვესმა ამბავი, ზღვათ იქით სიკვდილი დისა მათისა,  </p><p>შეიჭირვებდეს ვაზირნი, დაშალეს ქმნა ხალვათისა,  </p><p>ვითა ვჰკადროთო დავსება პირისა, ხმელთა მნათისა?!  </p><p>როშაქ მონაა, თავადი მონისა ბევრ-ათასისა.  </p><p>1223  </p><p>&#171;როშაქ ბრძანა: &#171;მო-მცა -ვინ -მკლავს, მე ტირილსა არ დავჰხვდები.  </p><p>მინდორს წავალ, ვიმეკობრებ, ალაფითა ავივსები,  </p><p>შინა მოვალ შოებული, ადრე ზედა მოვესწრები,  </p><p>მეფე დისა დატირებად წავიდოდეს, წა-ცა-ვჰყვები&#187;.  </p><p>1224  </p><p>&#171;გვითხრა მისთა ხელისათა: &#171;წავალ, თანა წამომყევით!&#187;  </p><p>წაგვიტანა მონა ასი, ყველაკაი მისგან რჩევით.  </p><p>დღისით, მზისით ვმეკობრობდით, ღამეთაცა ვიყვნით თევით;  </p><p>დია ვლეწეთ ქარავანი, ლარი ჩვენკე გარდმოვდევით.  </p><p>1225  </p><p>&#171;მინდორ-მინდორ მოვდიოდით ჩვენ ღამესა დია ბნელსა,  </p><p>დიდნი რამე სინათლენი გამოგვიჩნდეს შუა ველსა;  </p><p>ვთქვით, თუ: მზეა ნუთუ ზეცით ჩამოჭრილი ზედა ხმელსა!  </p><p>დაბნეულნი მივეცენით გონებასა ჩვენსა მსჯელსა.  </p><p>1226  </p><p>&#171;ზოგთა ვთქვით: არის ცისკარი; ზოგთა თქვეს: არის მთვარეო;  </p><p>მას დარაზმულთა მივჰმართეთ, ახლოსმცა ვნახეთ ბარეო!  </p><p>შორს მოვუარეთ, მივედით, შემოვადეგით გარეო;  </p><p>მით ნათლიდაღმა გამოხდა ხმა, ჩვენი მოუბარეო.  </p><p>1227  </p><p>&#171;გვითხრა: &#171;ვინ ხართ, ცხენოსანნო? თქვენ სახელნი თქვენნი თქვენით;  </p><p>გულანშაროთ მოციქული ქაჯეთს მივალ, მერიდენით!&#187;  </p><p>ესე გვესმა, მოვადეგით, ალყად გარე მოვერტყენით,  </p><p>პირ-მზე რამე ცხენოსანი გავიცადეთ თვალით ჩვენით.  </p><p>1228  </p><p>&#171;ვუჭვრიტეთ პირსა მნათობსა, ელვათა მაელვარებსა;  </p><p>მისი ციმციმი მზისაებრ ეფინებოდა არებსა;  </p><p>ძვირ-ძვირად გვეუბნებოდა სიტყვასა რასმე წყნარებსა,  </p><p>კბილთაგან შუქი შეადგა ზედან გიშრისა სარებსა.  </p><p>1229  </p><p>&#171;კვლა ვეუბენით მას მზესა ტკბილ-მოუბრითა ენითა.  </p><p>არ მონა იყო, ტყუოდა, ჩვენ ესე შევიგენითა;  </p><p>როშაქ შეატყო ქალობა, გვერდსა წაუდგა ცხენითა,  </p><p>აღარ გავუშვით, დაჭირვა ვჰკადრეთ ხელითა ჩვენითა.  </p><p>1230  </p><p>&#171;კვლა ვჰკითხეთ: &#171;გვითხარ მართალი საქმე შენ მზებრ ნათელისა,  </p><p>ვისი ხარ, ვინ ხარ, სით მოხვალ მანათობელი ბნელისა?&#187;  </p><p>მან არა გვითხრა, გაუშვა წყარო ცრემლისა ცხელისა.  </p><p>რა საბრალოა გავსილი მთვარე, ჩანთქმული გველისა!  </p><p>1231  </p><p>&#171;არცა-რა ცხადი ამბავი, არცა-რა დასამალავი,  </p><p>არა არ გვითხრა, ვინ იყო, ან ვისგან ნამუხთალავი;  </p><p>ქუშ-ქუშად გვეუბნებოდა, კუშტი, თავისა მკრძალავი,  </p><p>ვითა ასპიტი, მჭვრეტელთა მისთა თვალითა მლალავი.  </p><p>1232  </p><p>&#171;როშაქ გვიბრძანა: &#171;ნუ ჰკითხავთ, აწ თურე არ სათქმელია,  </p><p>ამისი საქმე უცხოა, საამბობლადცა ძნელია;  </p><p>ბედი მეფისა ჩვენისა არსთაგან სანატრელია,  </p><p>მით რომე ღმერთი მას მისცემს, რაც უფრო საკვირველია.  </p><p>1233  </p><p>&#171;ესე ღმერთსა მისაგვრელად მისად ჩვენთვის მოუგვრია,  </p><p>მივუტანოთ არმაღანად, დაგვიმადლებს მეტად დია.  </p><p>თუ დავმალავთ, დავმჟღავნდებით, მეფე ჩვენი ამაყია,  </p><p>პირველ - მათი შეცოდება, მერმე დიდი აუგია&#187;.  </p><p>1234  </p><p>&#171;მივემოწმენით, თათბირნი არ კიდე გავაკიდენით;  </p><p>დავბრუნდით, ქაჯეთს მივჰმართეთ, მას წინა მოვეკიდენით,  </p><p>არცა რა ვჰკადრეთ ხელდახელ, არცა თუ წავეკიდენით;  </p><p>იგი ტირს, ღაწვსა გულ-მდუღრად ჩაჰრცხის ცრემლისა კი დენით.  </p><p>1235  </p><p>&#171;მე როშაქს ვჰკადრე: &#171;გამიშვი კვლა ადრე თქვენი მხლებელი;  </p><p>აწ გულანშაროს ქალაქსა </p><p>ვარ საქმის რასმე მდებელი&#187;.  </p><p>მან გამომიშვა, აქ სადმე ლარი მიც წასაღებელი,  </p><p>თანა წავიტან, წა-ცა-ვალ მე მათი ზედა-მსწრებელი&#187;.  </p><p>1236  </p><p>„მათ კაცთა დია ეამა ესე ამბავი მონისა.  </p><p>მე გავიგონე, შე-რე-მშრა ნაკადი ცრემლთა ფონისა,  </p><p>მენიშნა, ყოვლი ნიშანი ვიცან ჩემისა ღონისა,  </p><p>ცოტაი ლხინი მომეცა, მსგავსი დრამისა წონისა.  </p><p>1237  </p><p>„მოვიყვანე იგი მონა, ახლოს დავსვი ჩემსა წინა,  </p><p>ვჰკითხე: &#171;მითხარ, რას იტყოდი? გაგონება მეცა მინა&#187;.  </p><p>მან იგივე კვლა მიამბო, რაცა მუნით მომესმინა,  </p><p>ამ ამბავმან გამაცოცხლა, სულ-მობრძავი დამარჩინა.  </p><p>1238  </p><p>მე ორნი შავნი მონანი მყვანან სავსენი გრძნებითა:  </p><p>უჩინოდ წავლენ-წამოვლენ მათითა ხელოვნებითა;  </p><p>მოვასხენ, ქაჯეთს გავგზავნენ, ვარქვი, თუ: &#171;ნუ დასდგებითა,  </p><p>მაცნობეთ მისი ამბავი თქვენითა მოქმედებითა&#187;.  </p><p>1239  </p><p>„სამ დღე მოვიდეს, მიამბეს, ფიცხლა ებიჯა გზისადა:  </p><p>&#171;მიუგვრიაო მეფისა, ზღვას იქით წამავლისადა,  </p><p>ვერვის შეუდგმან საჭვრეტლად თვალნი, მართ ვითა მზისადა,  </p><p>ქვე დაუწინდავს საცოლედ როსან ცოტასა ყმისადა.  </p><p>1240  </p><p>&#171;როსანს შევჰრთოთო, - დულარდუხტს მეფესა უბრძანებია, -  </p><p>ჯერ ქორწინებად არა მცალს, აწ გული ცეცხლ-ნადებია;  </p><p>შემოვიქცევი, შევისძლობ, ვინ ცისა მზედ ნაქებია&#187;.  </p><p>ციხეს დაუსვამს, ხადუმი ერთაი უახლებია.  </p><p>1241  </p><p>&#171;ყოვლი მცოდნელი გრძნებისა მას თანა წაუტანია,  </p><p>მით რომე გზაა საჭირო, მტერნი საომრად მზანია;  </p><p>ქვე დაუყრია მოყმები, ვინც უფრო გულოვანია,  </p><p>დაეყოვნების: წასრულა, ჯერეთ ცოტაი ხანია.  </p><p>1242  </p><p>&#171;ქაჯთა ქალაქი აქამდის მტერთაგან უბრძოლველია:  </p><p>ქალაქსა შიგან მაგარი კლდე მაღალი და გრძელია,  </p><p>მას კლდესა შიგან გვირაბი, ასაძრომელი ხვრელია,  </p><p>მუნ არის მარტო მნათობი, მისთა შემყრელთა მწველია.  </p><p>1243  </p><p>&#171;გვირაბის კარსა ნიადაგ მოყმე სცავს არ პირ-ნასები,  </p><p>ათი ათასი ჭაბუკი დგას, ყველაკაი ხასები,  </p><p>ქალაქის კართა სამთავე - სამათას-სამათასები.  </p><p>გულო, გაგსაჯა სოფელმან, არ ვიცი და, გლახ, რას ები!&#187;“  </p><p>1244  </p><p>ესე ამბავი ავთანდილ პირ-მზემან, მაგარ-ვადამან,  </p><p>რა მოისმინა, ეამა, სხვად არა გაუცხადა მან,  </p><p>შესწირა ღმერთსა მადლობა ტურფამან დანაბადამან:  </p><p>„ამბავი ჩემი სალხინო მითხარო ვისმანღა დამან!“  </p><p>1245  </p><p>ფატმანს უთხრა: „საყვარელო, კმა ხარ ჩემთვის სასურველად,  </p><p>მე ამბავი სანატრელი მომასმინე არ პირ-ბნელად,  </p><p>მაგრა საქმე ქაჯეთისა გამაგონე უფრო მრთელად,  </p><p>ქაჯნი ყველა უხორცოა, რამან შექმნა ხორციელად?  </p><p>1246  </p><p>„მის ქალისა სიბრალული ამანთებს და მიდებს ალსა,  </p><p>მაგრა ქაჯნი უხორცონი რას აქმნევენ, მიკვირს, ქალსა?!“  </p><p>ფატმან უთხრა: „მომისმინე, მართლად გხედავ მანდა მკრთალსა,  </p><p>არ ქაჯნია, კაცნიაო, მინდობიან კლდესა სალსა.  </p><p>1247  </p><p>„ქაჯნი სახელად მით ჰქვიან, არიან ერთად კრებულნი  </p><p>კაცნი, გრძნებისა მცოდნენი, ზედა გახელოვნებულნი,  </p><p>ყოველთა კაცთა მავნენი, იგი არვისგან ვნებულნი;  </p><p>მათნი შემბმელნი წამოვლენ დამბრმალნი, დაწბილებულნი.  </p><p>1248  </p><p>„იქმენ რასმე საკვირველსა, მტერსა თვალსა დაუბრმობენ,  </p><p>ქართა აღძრვენ საშინელთა, ნავსა ზღვა-ზღვა დაამხობენ,  </p><p>ვითა ხმელსა გაირბენენ, წყალსა წმიდად დააშრობენ,  </p><p>სწადდეს - დღესა ბნელად იქმენ, სწადდეს - ბნელსა ანათობენ.  </p><p>1249  </p><p>„ამისთვის ქაჯად უხმობენ გარეშემონი ყველანი,  </p><p>თვარა იგიცა კაცნია ჩვენებრვე ხორციელანი“.  </p><p>ავთანდილ მადლი უბრძანა: „ცეცხლნი დამივსენ ცხელანი,  </p><p>დიდად მეამნეს ამბავნი, სიტყვანი აწინდელანი“.  </p><p>1250  </p><p>გულითა ღმერთსა ადიდებს ავთანდილ ცრემლთა მდენელი;  </p><p>თქვა: „ღმერთო, გმადლობ, რომელი ხარ ჭირთა მომალხენელი;  </p><p>ყოფილი, მყოფი, უთქმელი, ყურთაგან მოუსმენელი,  </p><p>წყალობა თქვენი იჩქითად არს ჩვენი გარ-მომფენელი!“  </p><p>1251  </p><p>მის ამბისა ცნობისათვის ცრემლით ღმერთსა ადიდებდა.  </p><p>ფატმან ეჭვდა თავისათვის, ამად ცეცხლსა კვლა იდებდა;  </p><p>ყმა ნამუსსა ინახევდა, სიყვარულსა იფერებდა;  </p><p>ფატმან ყელსა ეხვეოდა, პირსა მზესა აკოცებდა.  </p><p>1252  </p><p>მას ღამე ფატმან იამა ავთანდილთანა წოლითა;  </p><p>ყმა უნდო-გვარად ეხვევის ყელსა ყელითა ბროლითა,  </p><p>ჰკლავს თინათინის გონება, ძრწის იდუმლითა ძრწოლითა,  </p><p>გული მხეც-ქმნილი გასჭრია, მხეცთავე თანა რბოლითა.  </p><p>1253  </p><p>ავთანდილ მალვით ცრემლსა სწვიმს, სდის ზღვათა შესართავისად,  </p><p>შიგან მელნისა მორევსა, ცურავს გიშრისა ნავი სად;  </p><p>იტყვის, თუ: „მნახეთ, მიჯნურნო, იგი, ვინ ვარდი ა ვისად,  </p><p>უმისოდ ნეხვთა ზედა ვზი ბულბული მსგავსად ყვავისად!“  </p><p>1254  </p><p>მუნ ცრემლნი, მისგან ნადენნი, ქვათაცა დასალბონია;  </p><p>გიშრისა ტევრსა აგუბებს, ვარდისა ველსა ფონია;  </p><p>ფატმან მას ზედა იხარებს, მართ ვითა იადონია.  </p><p>თუ ყვავი ვარდსა იშოვნის, თავი ბულბული ჰგონია.  </p><p>1255  </p><p>გათენდა. ბანად წავიდა მზე, სოფელს შუქ-ნაკიდები;  </p><p>დიაცმან უძღვნა მრავალი კაბა, ყაბაჩა, რიდები,  </p><p>მრავალი ფერი სურნელი, ტურფა პერანგი, წმიდები:  </p><p>„რაც გეწადოსო, ჩაიცვი, მე ნურას ნუ მერიდები“.  </p><p>1256  </p><p>ავთანდილ თქვა: „საქმე ჩემი გავაცხადო ამა დღესა!“  </p><p>სამოსისა ვაჭრულისა ცმა აქამდის დაეწესა;  </p><p>მას დღე ყოვლი საჭაბუკო შეიმოსა ტანსა მხნესა,  </p><p>მოიმატა დაშვენება, დაემსგავსა ლომი მზესა.  </p><p>1257  </p><p>ფატმანს პური შეეკაზმა ავთანდილის საწვეველად;  </p><p>ყმა შევიდა მოკაზმული მხიარულად, არ პირ-ბნელად;  </p><p>ფატმან ნახა, გაუკვირდა ვაჭრულისა უმოსელად,  </p><p>შემოსცინა: „აგრე სჯობსო შენთვის ხელთა სასურველად“.  </p><p>1258  </p><p>ფატმან მისსა შვენებასა მეტის-მეტად ჰკვირდებოდა.  </p><p>მან პასუხი არა გასცა, თავის წინა ღიმდებოდა:  </p><p>„შეეტყვების, არ მიცნობსო, </p><p>ეგრე ვითა ყივნდებოდა!“  </p><p>თუცა რასმე იფერებდა, მეტი არა გაჰვიდოდა.  </p><p>1259  </p><p>პური ჭამეს, გაიყარნეს, ყმა მივიდა მისსა შინა,  </p><p>ღვინო-სმული, მხიარული დაწვა, ამოდ დაიძინა;  </p><p>საღამო-ჟამ გაიღვიძა, შუქი ველთა მოაფინა,  </p><p>ფატმან უხმო: „მოდი, მნახე, მარტო ვარო, თავის წინა“.  </p><p>1260  </p><p>ფატმან მივიდა, ავთანდილს ხმა ესმა მისგან ოხისა;  </p><p>იტყოდა: „მომკლავს უცილოდ ტანი ალვისა, მო, ხისა!“  </p><p>გვერდსა დაისვა, ბალიში მისცა მისისა ნოხისა,  </p><p>ვარდისა ბაღსა უჩრდილობს ჩრდილი წამწამთა ქოხისა.  </p><p>1261  </p><p>ავთანდილ ბრძანა: „ჰე ფატმან, ვიცი ეს საქმე შენია,  </p><p>დაჰკრთები ამა ამბავსა, მართ ვითა გველ-ნაკბენია,  </p><p>მაგრა აქამდის მართალი შენ ჩემი არა გსმენია,  </p><p>ჩემნი მომკლველნი წამწამნი შავნი გიშრისა ხენია.  </p><p>1262  </p><p>„გგონივარ ვინმე ვაჭარი, პატრონი ქარავანისა;  </p><p>მე ვარ სპასპეტი მაღლისა მეფისა როსტევანისა,  </p><p>თავადი სპისა დიდისა, მათისა შესაგვანისა,  </p><p>მაქვს პატრონობა მრავლისა საჭურჭლე-ზარადხანისა.  </p><p>1263  </p><p>„შენ გიცი კარგი მოყვარე, ერთგული, მისანდობელი.  </p><p>მათ უვის ერთი ასული, მზე ხმელთა მანათობელი, -  </p><p>იგია ჩემი დამწველი და ჩემი დამადნობელი, -  </p><p>მან გამომგზავნა, დავაგდე პატრონი, მათი მშობელი.  </p><p>1264  </p><p>„რომე შენ ქალი გყოლია, მე ძებნად მისვე ქალისად  </p><p>მივლია ყოვლი ქვეყანა, მის მზისა მონაცვალისად;  </p><p>მისთვის გაჭრილი მინახავს, წევს ლომი ფერ-ნამკრთალი სად,  </p><p>გამცუდებელად თავისად, მის გულისა და ძალისად“.  </p><p>1265  </p><p>ავთანდილ ფატმანს ყოველი უთხრა ამბავი თავისა,  </p><p>ამბავი ტარიელისა, შემოსვა ვეფხის ტყავისა;  </p><p>უბრძანა: „შენ ხარ წამალი ჯერთ შენგან უნახავისა,  </p><p>ღონე წამწმისა ხშირისა, ყორნის ფრთებ ნაფუშავისა.  </p><p>1266  </p><p>„მოდი და, ფატმან, მეწიე, ვეცადნეთ მისსა რგებასა,  </p><p>ვუშველოთ, იგი მნათობნი ნუთუ მიეცნენ შვებასა;  </p><p>ვინცა სცნობს კაცი, ყველაი ჩვენსა დაიწყებს ქებასა,  </p><p>ნუთუ კვლა მიჰხვდენ მიჯნურნი ერთმანერთისა ხლებასა.  </p><p>1267  </p><p>„მომგვარე, ქაჯეთს გავგზავნოთ იგივე მონა გრძნეული,  </p><p>ქალსა ვაცნობოთ ყველაი ამბავი, ჩვენგან ცნეული;  </p><p>მანცა გვაცნობოს მართალი, ვქმნათ მისი გამორჩეული,  </p><p>ღმერთმან ქმნას, ქაჯთა სამეფო მოგესმას ჩვენგან ძლეული!“  </p><p>1268  </p><p>ფატმან თქვა: „ღმერთსა დიდება, საქმენი მომხვდეს, მო, რანი,  </p><p>დღეს რომე მესმნეს ამბავნი, უკვდავებისა სწორანი!“  </p><p>მოჰგვარა მონა გრძნეული, შავი, მართ ვითა ყორანი;  </p><p>უბრძანა: „ქაჯეთს გაგზავნი, წა, გზანი გისხენ შორანი!  </p><p>1269  </p><p>„აწ გამოჩნდების სახმრობა ჩემი შენისა გრძნებისა,  </p><p>ფიცხლად დამივსე სახმილი შენ ჩემთა ცეცხლთა გზნებისა,  </p><p>მას მზესა ჰკადრე მიზეზი მისისა განკურნებისა“.  </p><p>მან უთხრა: „ხვალე მოგართვა ყოვლი ამბავი ნებისა“.  </p></a></body></html>