<?xml version='1.0' encoding='utf-8'?><html xmlns="http://www.w3.org/1999/xhtml"><head><meta name="ProgId" content="Word.Document"/><meta name="Generator" content="Microsoft Word 9"/><meta name="Originator" content="Microsoft Word 9"/><title>ვეფხისტყაოსანი</title><meta http-equiv="Content-Type" content="text/html; charset=utf-8"/><link href="../stylesheet.css" type="text/css" rel="stylesheet"/><link href="../page_styles.css" type="text/css" rel="stylesheet"/></head><body><a name="chapter-18932" id="chapter-18932"><h1>ტარიელისაგან ზღვათა მეფისას მისლვა  </h1><p></p><p>1428  </p><p>ზღვათა მეფესა წინაშე გაგზავნა მახარობელი,  </p><p>შესთვალა: „მოვალ ტარიელ, მტერთა მძლე, მოსრვით მსპობელი;  </p><p>ქაჯეთით მომყავს ჩემი მზე, ჩემი ლახვართა მსობელი;  </p><p>მწადიან, გნახო პატივით, ვითა მამა და მშობელი.  </p><p>1429  </p><p>„აწ მე მაქვს ქაჯთა ქვეყანა და მათი დანადებია;  </p><p>მეფეო, კარგი ყველაი მე თქვენგან წამკიდებია;  </p><p>ფატმანს უხსნია ჩემი მზე, სდედებია და სდებია,  </p><p>მისად მუქაფად რა გიძღვნა? მძულს ცუდი ნაქადებია.  </p><p>1430  </p><p>„მოდი, გვნახენ, გავიარდეთ ქვეყანასა შენსა ვირე,  </p><p>სრულად ქაჯთა სამეფოსა გიძღვნი, ჩემგან შეიწირე,  </p><p>კაცნი შენნი შეაყენენ, ციხე მაგრად დაიჭირე,  </p><p>მე ვისწრაფი, ვერა გნახავ, შენ წამოდი, ჩემ კერძ ირე.  </p><p>1431  </p><p>„თქვენ უბრძანეთ ჩემ მაგიერ უსენს, ქმარსა ფატმანისსა,  </p><p>გამოგზავნოს, ეამების ნახვა მისი ხსნილსა მისსა;  </p><p>მისგან კიდე ინატრიდა ჭვრეტასამცა სხვადღა ვისსა,  </p><p>ვინ მზესაცა უნათლეა, ასრე ვითა ბროლი ფისსა!“  </p><p>1432  </p><p>რა კაცი ტარიელისა ესტუმრა ზღვათა მფლობელსა, -  </p><p>წესია, გული გაჰკრთების ამბავსა გასაკრთობელსა -  </p><p>მისცა მადლი და დიდება ღმერთსა, მართლისა მბრჭობელსა,  </p><p>მაშინვე შეჯდა, არ უნდა მისლვა სხვასაღა მხმობელსა.  </p><p>1433  </p><p>ბარგი აჰკიდა, გააგო ქმნა ქორწილისა მათისა,  </p><p>მას მოაქვს რიცხვი ტურფათა, არს სიდიადე სათისა;  </p><p>ფატმან ჰყავს თანა, იარეს სავალი დღისა ათისა;  </p><p>უხარის ნახვა ლომისა და მზისა, ხმელთა მნათისა.  </p><p>1434  </p><p>შორს გაეგებნეს სამნივე დიდსა მეფესა ზღვათასა,  </p><p>გარდახდეს, მდაბლად აკოცეს, გა-რე-სწყდეს ჯარსა სპათასა;  </p><p>შეასხეს ქება ტარიელს, მან მადლი გაუათასა,  </p><p>ქალი რა ნახეს, სტრფიალობს შუქსა მას ბროლ-ბაკმათასა.  </p><p>1435  </p><p>ფატმან ხათუნს, მისსა მჭვრეტსა, ედებოდა ცეცხლი ნელი,  </p><p>მოეხვია, გარდუკოცნა ხელი, ფერხი, პირი, ყელი;  </p><p>იტყვის: „ღმერთო, რა გმსახურო, განმინათლდა რათგან ბნელი!  </p><p>ვცან სიმოკლე ბოროტისა, კეთილია მისი გრძელი“.  </p><p>1436  </p><p>ქალი ფატმანს ეხვეოდა, ტკბილად იტყვის, არ გამწყრალი:  </p><p>„ღმერთმან გული განმინათლა გახეთქილი, გა-ცა-მწკრალი,  </p><p>აწ ეგრე ვარ გავსებული, წინას ვიყავ ვითა მცხრალი,  </p><p>მზემან შუქნი შემომადგნა, ვარდი მით ვარ არ-დამზრალი“.  </p><p>1437  </p><p>ზღვათა მეფე გარდაიხდის მუნ ქორწილსა მეტად დიდსა.  </p><p>ქაჯეთიცა დაუმადლა, არ გაუშვა დღესა შვიდსა;  </p><p>უხვად გასცემს საბოძვარსა, საჭურჭლესა ანაკიდსა,  </p><p>პერპერასა დაფანტულსა ზედა სცვეთდეს ვითა ხიდსა.  </p><p>1438  </p><p>მუნ იდვის გორი ლარისა, სტავრისა და ატლასისა;  </p><p>ტარიელს უძღვნა გვირგვინი, ვერ-დანადები ფასისა,  </p><p>იაგუნდისა მრთელისა, ყვითლისა, მეტად ხასისა,  </p><p>კვლა ერთი ტახტი ოქროსა, წითლისა მართ ხალასისა.  </p><p>1439  </p><p>ნესტან-დარეჯანს ყაბაჩა უძღვნა, შემკული თვალითა,  </p><p>იაგუნდითა წითლითა, ბადახშითა და ლალითა.  </p><p>დასხდეს ორნივე ქალ-ყმანი პირითა ელვა-მკრთალითა,  </p><p>მათნი მჭვრეტელნი დაიწვნეს ცეცხლითა მართ ახალითა.  </p><p>1440  </p><p>ავთანდილს და ფრიდონს უძღვნა უსაზომო დიდი ძღვენი:  </p><p>ძვირფასისა უნაგირი, უკეთესი თვითო ცხენი,  </p><p>თვითო კაბა თვალიანი, უცხო ფერთა შუქთა მფენი,  </p><p>მოახსენეს: „მადლი რა ვთქვათ, სვიანმცაა დავლა თქვენი!“  </p><p>1441  </p><p>ტარიელ მადლსა გარდიხდის ტურფა სიტყვითა, ენითა:  </p><p>„დიდად ვიამე, მეფეო, პირველ, ნახვითა თქვენითა,  </p><p>მერმე, აგვავსენ მრავლითა უცხოთა ტურფა ძღვენითა,  </p><p>ვიცი, შორი-შორ არ-ჩავლა ჩვენ თქვენი კარგად ვქმენითა“.  </p><p>1442  </p><p>ზღვათა მეფე მოახსენებს: „ხელმწიფეო, ლომო, ქველო,  </p><p>მოახლეთა სიცოცხლეო, ვერ-მჭვრეტელთა შორით მკვლელო,  </p><p>მსგავსი თქვენი რამცა მეძღვნა, შვენიერო სანახველო!  </p><p>რა მოგშორდე, რა მერგების, საჭვრეტელად სასურველო?!“  </p><p>1443  </p><p>ტარიელ ფატმანს უბრძანა: „მე თავი შენი მიდია;  </p><p>დავ, ვალი შენი ჩემზედა გარდაუხდელი, დიდია;  </p><p>აწ რაცა ქაჯთა საჭურჭლე ქაჯეთით ამიკიდია,  </p><p>მომიცემია, წაიღე, არ კიდე მომიყიდია“.  </p><p>1444  </p><p>ფატმან ხათუნ თაყვანის-სცა, ჰკადრებს მადლსა მეტის-მეტსა:  </p><p>„მე, მეფეო, ნახვა თქვენი მიდებს ცეცხლსა დაუშრეტსა;  </p><p>რა მოგშორდე, რა ვიქმნები? მე დამაგდებ ვითა რეტსა.  </p><p>ახ, ნეტარძი მოახლეთა! ვაგლახ თქვენსა ვერა-მჭვრეტსა!“  </p><p>1445  </p><p>ზღვათა მეფესა ეტყოდეს სამნივე შუქთა მაფენი,  </p><p>კბილნი ბროლნი და ბაგენი სადაფთა მოსადაფენი:  </p><p>„უთქვენოდ მყოფსა არ გვინდან ნიშაგნი, ნა-ჩანგ-დაფენი,  </p><p>მაგრა გაგვიშვენ, წავიდეთ, ჟამია, ვართ მოსწრაფენი.  </p><p>1446  </p><p>„შენ იყავ ჩვენი მშობელი და ჩვენი საესავიო,  </p><p>მაგრა ამასცა ვიაჯით, გვიბოძო ერთი ნავიო“.  </p><p>მეფემან ბრძანა: „არა მშურს სამიწოდ თქვენად თავიო,  </p><p>რათგან ისწრაფი, რა გკადრო? წა, გიწინამძღვრდეს მკლავიო!“  </p><p>1447  </p><p>მეფემან ნავი-ხომალდი მოჰკაზმა ზღვისა კიდესა.  </p><p>გამოემართა ტარიელ, გამყრელნი ცრემლსა ღვრიდესა.  </p><p>თავსა იცემდეს, იგლეჯდეს, თმა-წვერსა გაიყრიდესა,  </p><p>ფატმანის ცრემლთა შედენით თვით ზღვაცა გაადიდესა.  </p><p>1448  </p><p>გამოვლნეს ზღვანი სამთავე, ერთგან ძმად შენაფიცართა,  </p><p>კვლა ამტკიცებდეს სიტყვათა, მათ პირველ დანამტკიცართა;  </p><p>ჰშვენის მღერა და სიცილი მათ, მისთა არ-უიცართა,  </p><p>ბაგეთათ შუქი შეადგის ზედან ბროლისა ფიცართა.  </p><p>1449  </p><p>მუნით კაცი ასმათს თანა მათ გაგზავნეს მახარობლად,  </p><p>კვლა ფრიდონის თავადთასა - ნაომართა მათთა მთხრობლად:  </p><p>„მანდა მოვა, მოიმაღლებს მზე მნათობთა მამაგრობლად,  </p><p>ჩვენ, დამზრალნი აქანამდის, აწ ვიქმნებით დაუზრობლად.“  </p><p>1450  </p><p>იგი მზე შესვეს კუბოსა, იარეს გზა ზღვის პირისა,  </p><p>მიყმაწვილობდეს, უხარის მათ გარდახდომა ჭირისა;  </p><p>მივიდეს, სადა ქვეყანა იყო ნურადინ გმირისა,  </p><p>მოეგებნიან, </p><p>ისმოდის ხმა სიმღერისა ხშირისა.  </p><p>1451  </p><p>მუნ მიეგებნეს ყოველნი ფრიდონის დიდებულები.  </p><p>ასმათი, სავსე ლხინითა, ვის აღარ აჩნდა წყლულები,  </p><p>ნესტან-დარეჯანს მოეჭდო, რომე ვერ გაჰყრის ცულები,  </p><p>აწ გაუსრულა ყოველი მან მისი ნაერთგულები.  </p><p>1452  </p><p>ნესტან-დარეჯან ეხვევის, პირსა აკოცებს პირითა,  </p><p>უბრძანა: „ჩემო, ვაგლახ მე, შენცა აგავსე ჭირითა,  </p><p>აწ ღმერთმან მოგვცა წყალობა, ვცან, მისი არ-სიძვირით ა;  </p><p>მე გულსა შენსა ეზომსა, არ ვიცი, გარდვიხდი რითა!“  </p><p>1453  </p><p>ასმათ ჰკადრა: „მადლი ღმერთსა, ვარდნი ვნახენ არ-დაზრულნი,  </p><p>ბოლოდ ასრე გააცხადნა გონებამან დაფარულნი,  </p><p>სიკვდილიცა სიცოცხლედ მიჩნს, ოდეს გნახენ მხიარულნი.“  </p><p>სჯობან ყოვლთა მოყვარულთა პატრონ-ყმანი მოყვარულნი.  </p><p>1454  </p><p>დიდებულთა თაყვანის-სცეს, მოახსენეს დიდი ქება:  </p><p>„რომე ღმერთმან გაგვახარნა, კურთხეულ არს მისი ღმრთება!  </p><p>ჩვენ გვიჩვენა პირი თქვენი, აღარა გვწვავს ცეცხლთა დება,  </p><p>წყლულსა, მისგან დაკოდილსა, მასვე ძალ-უც განკურნება.“  </p><p>1455  </p><p>მოვიდეს და პირი ხელსა დასდვეს, აგრე გარდაკოცნეს.  </p><p>მეფე ეტყვის: „ძმათა თქვენთა თავნი ჩვენთვის დაიხოცნეს,  </p><p>იგი შვება საუკუნოს ცხადად პოვეს, არ იოცნეს,  </p><p>ერთსა მიჰხვდეს საზიაროდ, დიდებანი იასოცნეს.  </p><p>1456  </p><p>„თუცა მე მათი დახოცა მტკივის და სატკივარია,  </p><p>მაგრა მათ მიჰხვდა უკვდავი მუნ დიდი საჩუქარია“.  </p><p>ესე თქვა, ნელად ატირდა და წვიმა თოვლსა არია,  </p><p>ნარგისთათ იძრვის ბორიო, ვარდსა ზრავს, იანვარია.  </p><p>1457  </p><p>მუნ ატირდეს ყველაკანი, რა ტირილად იგი ნახეს,  </p><p>რაცა ვისცა დაჰკლებოდა, მათ ტირილით, სულთქმით ახეს;  </p><p>დადუმდეს და მოახსენეს: „რათგან ბრძენთა მზეებრ გსახეს,  </p><p>თქვენთა მჭვრეტთა მღერა ჰმართებს, რასათვისმცა ივაგლახეს!“  </p><p>1458  </p><p>„ვინ ღირს ა თქვენსა ეგზომსა ტირილსა, შეჭირვებასა!  </p><p>თქვენთვის სიკვდილი დია სჯობს მიწათა ზედა რებასა“.  </p><p>კვლა ფრიდონ ჰკადრა მეფესა: „ნურად იქმ გამწარებასა,  </p><p>ღმერთიმცა მუქფად მოგიზღავს ათასსა გახარებასა!“  </p><p>1459  </p><p>ავთანდილცა მიუმტკივნა, იტყვის დიდსა სიმძიმილსა;  </p><p>მათ შეასხეს ქება, უთხრეს: „მივსცნეთ თავნი აწ ღიმილსა,  </p><p>რათგან მიჰხვდა დაკარგული ლომი მზესა წახდომილსა,  </p><p>აღარა ვტირთ სატირალსა, აღარ დავსდებთ თვალთა მილსა“.  </p><p>1460  </p><p>მივიდეს, სადა ქალაქი დიდი მულღაზანზარია;  </p><p>სცემდეს ბუკსა და ტაბლაკსა, გახდა ზათქი და ზარია,  </p><p>დაბდაბისა და ქოსისა ხმა ტურფად შენათხზარია,  </p><p>მოატყდეს მოქალაქენი, დააგდეს მუნ ბაზარია.  </p><p>1461  </p><p>შუკათა მოდგეს ვაჭარნი, ყოვლგნით მჭვრეტელთა ჯარია,  </p><p>შორს უარებდეს სარანგნი, ხელთა აქვს მათ აბჯარია;  </p><p>მოიჯრებოდეს ჯალაბნი, სარანგთა დამსაჯარია,  </p><p>მათად საჭვრეტლად მიშვება მუნ მათგან ნააჯარია.  </p><p>1462  </p><p>გარდახდეს ფრიდონისასა, სრა ნახეს მოსაწონები.  </p><p>გამოეგება მრავალი ოქროს სარტყლითა მონები,  </p><p>ფერხთა საფენლად ოქსინო მართ მათგან არს ნაქონები,  </p><p>თავსა აყრიდეს ოქროსა, ხვეტს ჯარი მუნ ნარონები.  </p></a></body></html>